---
title: Starý pes
contentType: prose
---

<section>

Na podlaze koupelny ležely Kristýniny batikované šaty a na poličce spatřil Sejkora něco, co doma ještě neviděl – bleděmodrý zapalovač.

Šaty nevoněly parfémem Dior, který před měsícem zabavil z kamionu ožralého polského řidiče, páchly nikotinem.

Jestlipak Eva ví, že naše dceruška kouří?

Ale aspoň je Kristýna doma.

S přemáháním se pustil do holení. Slunce planulo na obloze a břicho bolelo důvěrně známou bolestí. Táta jednou prohlásil, že je mu po šumavském vždycky tak, jako by snědl veverku, kterou si zapomněl uvařit.

I doktor Sejkoru varoval. Pití bylinného způsobuje halucinace, deprese a stav naprosté _etické degenerace individua__,_ což byl, jak ho překvapilo, běžný lékařský termín.

Dám si jíl, pomyslel si, srnky ho olizujou, vždycky když je jim bídně.

_Nejbezpečnější je chovat se jako zvěř,_ řekl jednou táta. _Jak začneš něco vymejšlet vlastní hlavou, seš_ v _pytli._

Otřel si tvář ručníkem a zamířil do kuchyně, aby si spravil žaludek.

</section>

<section>

Včerejšek proběhl uspokojivě. Po návštěvě Mykoprodukty se vrátil se soudruhem Mohoritou do hotelu Hvězda. Vypil šest piv a čtyři vodky. Zůstával ve střehu, kdykoli ho mohli obvinit z kontaktu s Václavem Havlem, ale odpadl při debatě o ekonomické situaci v Maďarsku a Polsku. Samotný závěr večera si nepamatoval, ale soudruh Mohorita jedl, pil a veselil se.

Přesto nebylo vyloučeno, že ho dojezd šumavského dostihl.

„Nevíš, co je s Mohoritou?“ zeptal se Kaňky, který měl službu a okamžitě zvedl sluchátko.

„Byl tu, vzkazoval, že vám děkuje, říkal, že si prohlídne stanový městečko, promluví s mládežníkama, osonduje náladu a připraví si projev. Litoval, že tu nejste.“

„Sežeň bednu šumavskýho, a jestli se vrátí, dáš mu ji jako dárek.“

„Ale dyť jsme sami vyhlásili zákaz prodeje! Přece víte, jak v drogerii zuřili, když museli flašky vytahovat z regálů.“

„Nějak si poradíš. Přijedu do dvaceti minut.“

Zavěsil, zabloudil pohledem k prosklené knihovně v obýváku a najednou měl pocit, že tu něco nehraje. Co když mu nainstalovali odposlouchávací zařízení? Na posledním školení o něm vykládali celé hodiny.

A pak si na parapetu všiml otočeného rámečku.

Fotka z hospody na Včelné – vzpomínka na časy před osmašedesátým –, na které byl s Leškem, Rudou, Otou, Vrabcem a Hellnerem a svou milovanou motorkou, zmizela.

Sebrala ji Kristýna?

Jestli se o jeho tajemství dozví jeho dcera, svět se mu rozpadne pod rukama, ať už se bude chovat jako zvěř, nebo bude něco vymýšlet vlastní hlavou.

</section>
