<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-26</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-26" xml:lang="cs-CZ">
		<div class="Z-kladn--textový-r-meček">
			<p id="_idParaDest-24" class="MLP_uroven2_kapitola ParaOverride-1">Poslední figurky</p>
			<p class="MLP_text_bez1radku ParaOverride-1">Sejkora nastoupil do výtahu ke zřízenci, který na něho kývl, protože v&#160;nemocnici ho díky jeho ženě Evě, znali všichni.</p>
			<p class="MLP_text ParaOverride-1">Na chodbě na něj starý Vozobule navlečený v&#160;erárním županu okamžitě zařval:</p>
			<p class="MLP_text ParaOverride-1">„Neviděls toho mýho darebnýho kluka?“</p>
			<p class="MLP_text ParaOverride-1">„Jo. Byl na Vodníku, vokukoval svazačky a&#160;ptal se po vás.“</p>
			<p class="MLP_text ParaOverride-1">„Ty mě lakuješ.“</p>
			<p class="MLP_text ParaOverride-1">„Nelakuju, věděl, že sem pojedu.“</p>
			<p class="MLP_text ParaOverride-1">„Jak by to mohl vědět?“</p>
			<p class="MLP_text ParaOverride-1">„Leží tu Borovec, to ví celý město. Nevíte, na kterej pokoj ho dali?“</p>
			<p class="MLP_text ParaOverride-1">„To nevím, ale doktoři jsou z&#160;něj na nervy, furt je šmíruje. Ale kluka pozdravuj, kdybys ho viděl. Vážně se po mně ptal?“</p>
			<p class="MLP_text ParaOverride-1">„Jo,“ zalhal Sejkora znovu.</p>
			<p class="MLP_text ParaOverride-1">Minul starého Kalvodu, kterému před lety zabavil pašovanou televizi, a&#160;zamířil k&#160;sesterně.</p>
			<p class="MLP_text ParaOverride-1">Sotva vešel, okamžitě toho litoval, protože Maruška Hojsová spustila: „No to je dost, že seš tady. V&#160;noci tu byli.“</p>
			<p class="MLP_text ParaOverride-1">„Kdo?“</p>
			<p class="MLP_text ParaOverride-1">„Vožralá banda chuligánů z&#160;<span class="MLP_znak_kurziva_11b">Reflektoru mladejch, </span>kasali se, že budou celou noc držet hlídku a&#160;hlídat, aby se neplejtvalo proudem. Utábořili se s&#160;lahváčema u&#160;potoka a&#160;voheň si rozdělali tak, že na něj vylili erární naftu, kterou šlohli v&#160;garážích. Kouř šel celou noc na dětský oddělení.“</p>
			<p class="MLP_text ParaOverride-1">„Na kterým pokoji leží Borovec?“</p>
			<p class="MLP_text ParaOverride-1">„To je všechno, co mi řekneš?“</p>
			<p class="MLP_text ParaOverride-1">„Co ti mám říct?“</p>
			<p class="MLP_text ParaOverride-1">„Minule jsi sliboval, že Setkání mládeže ve Vimperku už nikdy nedopustíš!“</p>
			<p class="MLP_text ParaOverride-1">„Mládež se musí organizovat,“ zamumlal.</p>
			<p class="MLP_text ParaOverride-1">„Ty prostě chceš, aby ti někdo ničil město, protože pak se můžeš holedbat, jak ho chráníš.“</p>
			<p class="MLP_text ParaOverride-1">„Svazáci jsou prověřený, jezdí do lesa sázet stromky a&#160;uklízet po vichřicích, na bordel jim nezbejvá čas.“</p>
			<p class="MLP_text ParaOverride-1">„Evu jsi radši poslal do lázní, že jo?!“</p>
			<p class="MLP_text ParaOverride-1">Nevěděl, co říct. Když si Kristýna ve školce rozsekla tvář, Maruška sehnala doktora, který právě neměl službu, ale po jejím naléháním se vydal do nemocnice a&#160;ránu jí sešil. A&#160;Kristýně nezbyla na tváři ani jizvička, i&#160;když to tenkrát vypadalo na ohyzdnou památku na celý život.</p>
			<p class="MLP_text ParaOverride-1">Tenkrát si sliboval, že pro Marušku Hojsovou vždycky udělá, co bude moct.</p>
			<p class="MLP_text ParaOverride-1">„Borovec je na dvanáctce,“ řekla.</p>
			<p class="MLP_text ParaOverride-1">„Už byl na operaci?“</p>
			<p class="MLP_text ParaOverride-1">„Doktorům se něco nezdá. Nechám tě tam pět minut.“</p>
			<p class="MLP_text ParaOverride-1">„Jak je na tom starej Mareš?“ vzpomněl si Sejkora na svědka ze seznamu.</p>
			<p class="MLP_text ParaOverride-1">„Včera ho tu vyslýchal nějakej pobuda z&#160;Prachatic a&#160;k&#160;smrti ho vynervoval.“</p>
			<p class="MLP_text ParaOverride-1">„Jak vypadal?“</p>
			<p class="MLP_text ParaOverride-1">„Jako ty.“</p>
			<p class="MLP_text ParaOverride-1">„Modrá bunda? Tak čtyřicet? Hubenej?“</p>
			<p class="MLP_text ParaOverride-1">„Říkám, že byl starej, tlustej a&#160;otravnej.“</p>
			<p class="MLP_text_bez1radku_-12-0- ParaOverride-1">V&#160;pokoji páchla moč. Kromě sotva slyšitelně hrajícího tranzistorového rádia, dalekohledu a&#160;plastového kelímku ležely na plechovém stolku vedle Borovcovy postele jen plata od léků a&#160;kelímek s&#160;vodou, takže manželka ani dcera se za ním nestavily.</p>
			<p class="MLP_text ParaOverride-1">„Slaví se,“ zašeptal Borovec na uvítanou. Po nažloutlé kůži se mu mezi řídkými vlasy táhly tmavohnědé skvrny a&#160;tvář měl zmačkanou, jako by i&#160;on boural kvůli práškovacímu letadlu.</p>
			<p class="MLP_text ParaOverride-1">„Cože?“</p>
			<p class="MLP_text ParaOverride-1">„Četl jsi instrukce…“ Borovec se odmlčel, a&#160;chvilku se zdálo, že přestal dýchat.</p>
			<p class="MLP_text ParaOverride-1">„Jaký instrukce?“</p>
			<p class="MLP_text ParaOverride-1">„O&#160;omezování projevů okázalosti a&#160;přehnaných oslav…,“ zalapal po dechu, „… životně-pracovních jubileí.“</p>
			<p class="MLP_text ParaOverride-1">Sejkora si zase připadal jako na stanici, nechápal, co mu jeho nadřízený říká.</p>
			<p class="MLP_text ParaOverride-1">„Vrchní sestra jde do penze. Doktoři tu maj asi padesát flašek. Všechno úplatky, samej cizí chlast. Musíš…,“ vypadalo to, že se Borovec nazdvihne na loktech a&#160;chytí Sejkoru za ruku, „… tu oslavu zatrhnout.“ Svalil se zpátky na postel a&#160;zalapal po dechu.</p>
			<p class="MLP_text ParaOverride-1">Čeká na operaci a&#160;hodlá doktorům nařizovat, co smějí a&#160;nesmějí slavit. Myslí, že je jejich velitel, ne pacient.</p>
			<p class="MLP_text ParaOverride-1">„Uděláš s&#160;tím něco?“</p>
			<p class="MLP_text ParaOverride-1">„A&#160;co?“</p>
			<p class="MLP_text ParaOverride-1">„Promluv si s&#160;ředitelem nemocnice.“</p>
			<p class="MLP_text ParaOverride-1">„Dobře.“</p>
			<p class="MLP_text ParaOverride-1">„Je to férovej chlap, i&#160;když jeho děda pytlačil. Taky mu vyřiď, že mi dávaj prášky, po kterejch regulérně blbnu. Něco mi míchaj do jídla, nejspíš drcený volský kopyta. Taky mi chtěli šlohnout pantofle a&#160;dalekohled.“</p>
			<p class="MLP_text ParaOverride-1">„Co operace?“</p>
			<p class="MLP_text ParaOverride-1">„Eště sem na ní nebyl.“ Zavřel oči a&#160;zašeptal: „Víš, jak se jmenoval můj děda z&#160;máminy strany?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Smrčka. Nádherný jméno pro hajnýho.“</p>
			<p class="MLP_text ParaOverride-1">„Borovec je taky dobrý.“</p>
			<p class="MLP_text ParaOverride-1">„Nosil schwarzenberský licousy, jako můj táta. Jednou jsem tu za ním byl. Povídá: <span class="MLP_znak_kurziva_11b">Víš, co je dobrý?</span></p>
			<p class="MLP_text_-I- ParaOverride-1">Ne, tati, nevím.</p>
			<p class="MLP_text ParaOverride-1"><span class="MLP_znak_kurziva_11b">Že ze špitálu vidím na les.</span> A&#160;zavřel oči a&#160;umřel. A&#160;bylo to na tomhle zatraceným patře.“ Borovec otevřel oči a&#160;zamžoural na Sejkoru. „Tvůj děda se taky dal řezat, že jo?“</p>
			<p class="MLP_text ParaOverride-1">„Museli jsme mu slíbit, že za ním do špitálu nepudem,“ vzpomněl si Sejkora. „Každý ráno, než jsem šel do školy, jsem ho prosil, aby si se mnou zahrál Člověče nezlob se. Dědu to nebavilo, vždycky připravil jenom jednu figurku, i&#160;když jsem říkal, že chci hrát se čtyřma. A&#160;pak jsem jednou sešel do kuchyně, děda tam seděl v&#160;tmavým obleku, před ním na stole stály všechny figurky, který doma našel, některý tak otlučený, že na tý desce ani nechtěly stát, a&#160;povídá:</p>
			<p class="MLP_text_-I- ParaOverride-1">Tak si dneska pořádně zahrajem.</p>
			<p class="MLP_text ParaOverride-1">Oba jsme měli šestnáct figurek a&#160;hráli za čtyři týmy a&#160;děda mě porazil, vstal a&#160;šel do nemocnice. A&#160;já už ho pak nikdy neviděl.“</p>
			<p class="MLP_text ParaOverride-1">„Tvůj děda byl dobrej chlap. A&#160;táta taky.“</p>
			<p class="MLP_text ParaOverride-1">„Proč sem posílaj Mohoritu?“</p>
			<p class="MLP_text ParaOverride-1">„Chtěj si v&#160;terénu mezi mladejma oťuknout, co umí, jestli to prostě není jen takovej ten salonní žvanil.“</p>
			<p class="MLP_text ParaOverride-1">„Není v&#160;tom něco jinýho?“</p>
			<p class="MLP_text ParaOverride-1">„Gorbačov byl v&#160;květnu v&#160;Praze, aby ohlásil změny, a&#160;Husák je pro přestavbu nepoužitelnej. Gorbačov se rozhodl pro Jakeše, ale jdou řeči, že existuje i&#160;taková radikální varianta.“</p>
			<p class="MLP_text ParaOverride-1">„Mohorita?“</p>
			<p class="MLP_text ParaOverride-1">„Potřebujou někoho, kdo to zvládne s&#160;mladejma.“</p>
			<p class="MLP_text ParaOverride-1">„Věděls, že do Zdíkova přijede Havel?“</p>
			<p class="MLP_text ParaOverride-1">Borovec uhnul pohledem.</p>
			<p class="MLP_text ParaOverride-1">„Byli ve Zdíkově na Havla nasazený nějaký místní?“</p>
			<p class="MLP_text ParaOverride-1">„Ne, ti by to nezvládli. Proč se ptáš?“</p>
			<p class="MLP_text ParaOverride-1">„Mám takovou patálii. Dorazil kvůli tomu příslušník estébé, nosí modrou bundu…“ Sejkora udělal pomlku, čekal, že Borovec doplní jméno, ale ten si ho jen pátravě prohlížel, „a&#160;podplukovník Kratochvíl od kontrášů. Po čem šli tenkrát v&#160;tiskárnách v&#160;osmdesátým roce?“</p>
			<p class="MLP_text ParaOverride-1">„To se nás netýká a&#160;už to dávno vyřešili.“</p>
			<p class="MLP_text ParaOverride-1">„Tys věděl vo <span class="MLP_znak_kurziva_11b">Plánu,</span> co někdo odsud přenes Němcům?“</p>
			<p class="MLP_text ParaOverride-1">„To je něco jinýho, to je sere doteďka.“</p>
			<p class="MLP_text ParaOverride-1">„Napadlo mě, jestli bych nemohl nahlídnout do tvejch složek.“</p>
			<p class="MLP_text ParaOverride-1">„Proč?“</p>
			<p class="MLP_text ParaOverride-1">„Potřeboval bych se něco dozvědět vo lidech, co byli spojený s&#160;armádou…“</p>
			<p class="MLP_text ParaOverride-1">„Felčaři ti řekli, že je se mnou ámen?“</p>
			<p class="MLP_text ParaOverride-1">„Ne, znáš doktory, řeknou ti houby, jenom…“ Nevěděl, jak to zaonačit, aby se Borovec nevyděsil, a&#160;vyhlédl na opuštěnou silnici ke kasárnám. „Co třeba Suez? Víš vo něm něco?“</p>
			<p class="MLP_text ParaOverride-1">„Ty chceš na Sueze něco hodit?“</p>
			<p class="MLP_text ParaOverride-1">„Ne, zajímá mě, kdo přenes Němcům <span class="MLP_znak_kurziva_11b">Plán.“</span></p>
			<p class="MLP_text ParaOverride-1">„Ty si jako maluješ, že když to vyřešíš, tak si u&#160;tajnejch uděláš vočko? Jenže to byl někdo z&#160;tiskáren, Suez byl v&#160;tý době prvotřídní komunista, ten měl pěkně vygumovanou hlavu. Všude viděl třídního nepřítele. Víš, co mi třeba jednou tvrdil?“</p>
			<p class="MLP_text ParaOverride-1">„Co?“</p>
			<p class="MLP_text ParaOverride-1">„Že ráno předtím, než tady ten ruskej voják odkrouhl Michalova tátu, běhal po louce mezi Drosselhofem a&#160;silnicí nějakej voják.“</p>
			<p class="MLP_text ParaOverride-1">„Jako ruskej?“</p>
			<p class="MLP_text ParaOverride-1">„To je právě to: německej. A&#160;nejlepší bylo, že v&#160;uniformě wehrmachtu i&#160;s&#160;batohem a&#160;botama na zádech a&#160;zarostlej jak partyzán. No totální kravina, jak ze Svobodný Evropy.“</p>
			<p class="MLP_text ParaOverride-1">„A&#160;při vyšetřování se o&#160;tom tenkrát nikdo nezmínil?“</p>
			<p class="MLP_text ParaOverride-1">„Nebylo co vyšetřovat. Všechny důkazy Sověti zabavili.“ Borovec vzdychl. „Ty máš asi starosti kvůli tomu, jak ti Kristýna randí s&#160;tím klukem, co?“</p>
			<p class="MLP_text ParaOverride-1">„Ne, to ne.“</p>
			<p class="MLP_text ParaOverride-1">„Horšího vagabunda si vybrat nemohla, to ti povím. Ať se radši stará vo to svoje kopání. Čáryfuk to s&#160;lopatou umí stokrát líp.“</p>
			<p class="MLP_text ParaOverride-1">„Tys tu Michala včera viděl?“</p>
			<p class="MLP_text ParaOverride-1">„Jo, vlez do jámy, stará Vrabcová mu přinesla koláč a&#160;mladej Vrabec je hlídal z&#160;balkonu, měl vítr, co mu Čáryfuk s&#160;Podruhem vyvedou. A&#160;už se na ně dneska ráno vyptával ten tlustej estébáckej bambula z&#160;Prachatic. Proč na to neposlali tebe? Jseš vimperskej, lidi znáš. Není to divný?“</p>
			<p class="MLP_text ParaOverride-1">„Dyť ti říkám, že v&#160;tom něco nehraje. Vážně bych se do těch lej­ster nemohl mrknout?“</p>
			<p class="MLP_text ParaOverride-1">„V&#160;žádným případě,“ prohlásil Borovec.</p>
			<p class="MLP_text ParaOverride-1">Možná tě vidím naposled, napadlo Sejkoru, a&#160;odejdu s&#160;vědomím, že všechna špína tohohle města zůstane pohřbená ve tvých složkách i&#160;s&#160;tím, co bych potřeboval na Sueze.</p>
			<p class="MLP_text ParaOverride-1">Bůhví, co je tam na mě, na Evu a&#160;na Kristýnu.</p>
			<p class="MLP_text ParaOverride-1">A&#160;o&#160;Michalovi tam budou celé legendy.</p>
			<p class="MLP_text ParaOverride-1">Otevřely se dveře, zřízenec přivážel dalšího pacienta, i&#160;toho Sejkora znal.</p>
			<p class="MLP_text ParaOverride-1">Randák měl tvář tak strhanou, jako by patřila slaměnému strašákovi, kterého po stovce let uvolnili ze služby.</p>
			<p class="MLP_text ParaOverride-1">„Toho znám!“ zahuhlal Borovec na zřízence. „Jak se jmenuje?“</p>
			<p class="MLP_text ParaOverride-1">„Randák, ze Zdíkova. Eště dneska v&#160;jedenáct poskakoval kolem baráku, volal klempířům, kde jsou, pak mu ruplo v&#160;kouli, rozhodl se, že si vokap vopraví sám, vytáhl žebřík a&#160;klepla ho pepka. Doktor z&#160;něj nemohl dostat, co se stalo, hrtan má prolezlej nikotinem jak komín sazema. Kouřeníčko, chlapi, to říkám jenom, aby vám to líp šmakovalo.“ Zajel s&#160;nosítky k&#160;posteli a&#160;pohlédl na Sejkoru.</p>
			<p class="MLP_text ParaOverride-1">Sejkora vstal. Randák vypadal tak křehce, že měl pocit, že se mu rozpadne pod rukama. Ale uchopil ho za nohy a&#160;sanitář na něj kývl.</p>
			<p class="MLP_text ParaOverride-1">Zdvihli Randáka a&#160;opatrně ho položili na nemocniční lůžko.</p>
			<p class="MLP_text ParaOverride-1">Takhle skončím taky, pomyslel si Sejkora. Půjdu opravit zídku na zahradě, probudím se ve špitále a&#160;budu vážit čtyřicet kilo.</p>
			<p class="MLP_text ParaOverride-1">Z&#160;tranzistorového rádia se ozvala znělka zpráv.</p>
			<p class="MLP_text ParaOverride-1">„V&#160;západoněmeckém Ramsteinu včera na základnu americké armády zaútočila Frakce Rudé armády. Podle posledních zpráv…“</p>
			<p class="MLP_text ParaOverride-1">Sejkora strnul, protože spatřil svou budoucnost: Petra si toho Němce vezme a&#160;Frakce Rudé armády ho zabije, jeho neteř se vrátí domů jako vdova po důstojníkovi západoněmecké armády. Ve spravedlivém boji s&#160;imperialismem zabije jeho příbuzného komunistická teroristická organizace&#160;– ochránkyně míru.</p>
			<p class="MLP_text ParaOverride-1">Do pokoje vkročila v&#160;modrobílé uniformě Maruška Hojsová a&#160;zamračila se na něho.</p>
			<p class="MLP_text ParaOverride-1">„Říkala jsem ti pět minut.“</p>
			<p class="MLP_text ParaOverride-1">„Dyť už jdu.“</p>
			<p class="MLP_text ParaOverride-1">Maruška se obrátila k&#160;Randákovi, aby mu urovnala polštář.</p>
			<p class="MLP_text ParaOverride-1">Borovec se zdvihl na loktech: „Pamatuješ, jak byl Randák tvrdo­hlavej? Opisoval kroniky německejch samot a&#160;vždycky je přede mnou stihnul někam schovat. Jo, všechno schovávat, to bylo jako se starým Vrabcem.“</p>
			<p class="MLP_text ParaOverride-1">Sejkora přikývl a&#160;vyhlédl na dům, který si Vrabcův syn postavil před nemocnicí.</p>
			<p class="MLP_text ParaOverride-1">„Prej měl ve sbírce fotku chlapa, co zapálil schwarzenberskej pivovar. Já ji jednou hledal v tom jeho tmavým vlhkým baráku pod tratí. Vrabec mi řekl, že toho nikdy nenechá, to už byl vyhublej, bledej přízrak, roky nemocnej. Vidíš?“ Znovu zalapal po dechu. „K&#160;čemu ti nakonec všechno, co děláš, je? K&#160;čemu je ti paměť?“</p>
			<p class="MLP_text ParaOverride-1">Sejkora pokrčil rameny.</p>
			<p class="MLP_text ParaOverride-1">„Tobě k&#160;ničemu!“ zasípal Borovec. „Vsadím se, že ani nevíš, kam máš jít.“</p>
			<p class="MLP_text ParaOverride-1">„Zpátky na stanici, připravit se na jednání bezpečnostního štábu.“</p>
			<p class="MLP_text ParaOverride-1">„Za ředitelem nemocnice zatrhnout tu oslavu!“ rozezlil se Borovec.</p>
			<p class="MLP_text ParaOverride-1">Sejkora vstal. Maruška nic neříkala; trpělivě stlala polštář starému Randákovi a&#160;v&#160;rádiu se odhodlaně pustili do pořadu o&#160;perestrojce.</p>
		</div>
</body>
</html>