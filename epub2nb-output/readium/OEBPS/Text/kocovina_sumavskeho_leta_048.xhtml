<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-45</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-45" xml:lang="cs-CZ">
		<div class="Z-kladn--textový-r-meček">
			<p id="_idParaDest-43" class="MLP_uroven2_kapitola ParaOverride-1">Armádní manželství</p>
			<p class="MLP_text_bez1radku ParaOverride-1">Na kuchyňské lince stál pořád upatlaný hrnek od kakaa a&#160;na talířku se sušenkami hodovaly mouchy. Teď už nejspíš plesnivé prádlo, které měla Kristýna pověsit předevčírem, leželo ve smaltovaném umyvadle.</p>
			<p class="MLP_text ParaOverride-1">Na stole dál čekala složenka, kterou měla Kristýna zaplatit.</p>
			<p class="MLP_text ParaOverride-1">Ne, něco se změnilo, pomyslel si Sejkora: stokoruna na zaplacení složenky byla pryč.</p>
			<p class="MLP_text ParaOverride-1">A&#160;ve dřezu stála prázdná lahev od radegastu.</p>
			<p class="MLP_text ParaOverride-1">Tak moje dcera nepije platan…</p>
			<p class="MLP_text ParaOverride-1">Telefon se rozdrnčel. Sejkora zdvihl sluchátko, jenže volající zavěsil.</p>
			<p class="MLP_text ParaOverride-1">Ve dveřích kuchyně se zaraženě zastavila Kristýna, která nejspíš nečekala, že táta bude doma. Tvář měla ztrhanou, vlasy rozcuchané a&#160;černé tričko na ní viselo jako plachta.</p>
			<p class="MLP_text ParaOverride-1">„Ahoj,“ pozdravil ji.</p>
			<p class="MLP_text ParaOverride-1">Zamumlala něco jako „Ahh,“ otevřela si ledničku a&#160;vytáhla jogurt. Hrnek s&#160;kakaem byl pro ni vzduch.</p>
			<p class="MLP_text ParaOverride-1">„Je tady bordel jak v&#160;tanku.“</p>
			<p class="MLP_text ParaOverride-1">„Já to pak uklidim.“</p>
			<p class="MLP_text ParaOverride-1">Musím se ovládat, pomyslel si, nesmím vybuchnout.</p>
			<p class="MLP_text ParaOverride-1">„Neměla jsi zaplatit tu složenku!“</p>
			<p class="MLP_text ParaOverride-1">„Myslela jsem si, že to stihnu.“</p>
			<p class="MLP_text ParaOverride-1">„A&#160;peníze?“</p>
			<p class="MLP_text ParaOverride-1">„Půjčila jsem si na autobus.“</p>
			<p class="MLP_text ParaOverride-1">„Zbylo ti něco?“</p>
			<p class="MLP_text ParaOverride-1">„Dvacka.“</p>
			<p class="MLP_text ParaOverride-1">„A&#160;ta je kde?“ Jasně si uvědomoval, že právě teď je ze všeho nejdůležitější dohadovat se o&#160;dvacet korun.</p>
			<p class="MLP_text ParaOverride-1">„Já ji vrátím.“</p>
			<p class="MLP_text ParaOverride-1">„Volala máma?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Kdes včera vůbec byla? Párkrát jsem ti volal.“</p>
			<p class="MLP_text ParaOverride-1">„Jela jsem se koupat.“</p>
			<p class="MLP_text ParaOverride-1">„Sama?“</p>
			<p class="MLP_text ParaOverride-1">„S&#160;Michalem.“</p>
			<p class="MLP_text ParaOverride-1">„Proč jsi mi neřekla, žes to auto rozbila ty, a&#160;ne Michal? To nemáš odvahu se přiznat?“</p>
			<p class="MLP_text ParaOverride-1">„Tati, nemohl bys o&#160;tom autě přestat mluvit? Je to snad nějakej problém?“</p>
			<p class="MLP_text ParaOverride-1">„Ne, samozřejmě, že to není problém. Víš, kolik bude stát oprava?“</p>
			<p class="MLP_text ParaOverride-1">„Je to jen hromada plechu.“</p>
			<p class="MLP_text ParaOverride-1">„Pro tebe je to hromada plechu, protože pro něj nemusíš hnout ani prstem.“</p>
			<p class="MLP_text ParaOverride-1">„Já to auto přece nechtěla rozbít. Kdyby tam nebylo to letadlo…“ Pohlédla na něj stejně shovívavě jako Eva, když si přála, aby pochopil něco, co nikdy pochopit nedokáže. „Proč jsi mi neřekl, kde je Petra?“</p>
			<p class="MLP_text ParaOverride-1">„Nechci, aby ses s&#160;ní teď stýkala.“</p>
			<p class="MLP_text ParaOverride-1">„Ale zrovna teď potřebuje Petra někoho, kdo…“</p>
			<p class="MLP_text ParaOverride-1">„Potřebuje se vrátit domů.“</p>
			<p class="MLP_text ParaOverride-1">„Ona tu nechce žít.“</p>
			<p class="MLP_text ParaOverride-1">„Jak to víš?“</p>
			<p class="MLP_text ParaOverride-1">„Mluvila jsem s&#160;ní, když jsem u&#160;nich spala před přijímačkama.“</p>
			<p class="MLP_text ParaOverride-1">„To, že někdo tvrdí, že tu nedokáže žít, je československej folklor. Všichni nadávaj, jaký je tu peklo, ale ve skrytu duše ví, že v&#160;žádným lepším světě nikdy žít nebudou. To by jinak zdrhli úplně všichni.“</p>
			<p class="MLP_text ParaOverride-1">„Poslala mi dopis.“</p>
			<p class="MLP_text ParaOverride-1">„Z&#160;Německa? Poštou?“</p>
			<p class="MLP_text ParaOverride-1">„Jo, z&#160;Německa a&#160;poštou.“</p>
			<p class="MLP_text ParaOverride-1">„Která pošťačka ho přinesla?“</p>
			<p class="MLP_text ParaOverride-1">„Já jí neviděla, nechala ho u&#160;sousedky.“</p>
			<p class="MLP_text ParaOverride-1">„No to je výborný. Teď bude celý město vědět, že ti píše z&#160;Ně­mecka.“</p>
			<p class="MLP_text ParaOverride-1">„Tati, Petra bude od září studovat psychologii. Přes léto má kurzy němčiny, manželkám vojáků to platí armáda.“</p>
			<p class="MLP_text ParaOverride-1">„Manželkám? Vona se chce kvůli němčině vdávat? Říkám ti, že bude lepší, když na ni pár tejdnů zapomeneš.“</p>
			<p class="MLP_text ParaOverride-1">„Jak na ní můžu zapomenout? Je to moje sestřenice a&#160;nejlepší kamarádka! A&#160;tvoje neteř! V&#160;dopise mě prosila, abych za strejdou a&#160;tetou zajela a&#160;řekla jim to, oni nic neví a&#160;mají strach…“</p>
			<p class="MLP_text ParaOverride-1">„Za mým bráchou do Prahy rozhodně nepojedeš. Proč tam prostě nezavoláš?“</p>
			<p class="MLP_text ParaOverride-1">„A&#160;co když je odposlouchávaj?“</p>
			<p class="MLP_text ParaOverride-1">„Vidíš? Namočíš nás všechny do pěknýho průseru… Já jim zavolám sám.“</p>
			<p class="MLP_text ParaOverride-1">„Tati, to ne! Slíbila jsem Petře, že jestli uteče, tak to pro ni udělám.“</p>
			<p class="MLP_text ParaOverride-1">„Prostě jí pár tejdnů nebudeš psát, dokud se tady všechno nepřežene!“</p>
			<p class="MLP_text ParaOverride-1">„Ale tady se nic nepřežene! Utekla právě proto, že tu nemá žádnou budoucnost a&#160;nechce žít ve vězení za ostnatejma drátama.“</p>
			<p class="MLP_text ParaOverride-1">„Řečičky, řečičky. Radši ukliď to prádlo.“</p>
			<p class="MLP_text ParaOverride-1">„Víš, co bych chtěla mít? Klid. Aspoň na chvilku. Aby mi nikdo furt neříkal, co mám dělat.“</p>
			<p class="MLP_text ParaOverride-1">„Klid? To je přesně to, co nikdo nemá! Kde bys ho asi tak vzala? Možná bys ho našla, kdyby sis uklidila tenhle čurbes!“</p>
			<p class="MLP_text ParaOverride-1">„Tebe vůbec nezajímá, co se se mnou děje!“</p>
			<p class="MLP_text ParaOverride-1">„Ale zajímá, proto spolu mluvíme.“</p>
			<p class="MLP_text ParaOverride-1">„Tebe zajímá dvacet korun, a&#160;jestli někdo nepřijde na to, že mi Petra píše z&#160;Německa!“</p>
			<p class="MLP_text ParaOverride-1">„A&#160;co by mě mělo zajímat?“</p>
			<p class="MLP_text ParaOverride-1">„Ale nic.“ Otočila se od něho v&#160;gestu pohrdání, jaké u&#160;ní ještě neviděl.</p>
			<p class="MLP_text ParaOverride-1">„Co by mě mělo zajímat? Co se stalo, že tak vyvádíš?“</p>
			<p class="MLP_text ParaOverride-1">Neodpověděla, a&#160;jemu to konečně došlo.</p>
			<p class="MLP_text ParaOverride-1">„Tobě napsali ze školy?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„Vzali tě?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Voni tě nevzali?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„To jsou kreténi!“</p>
			<p class="MLP_text ParaOverride-1">„Nejsou!“ Tváře jí zrudly vzteky. „Všichni umí kreslit líp než já! A&#160;já si jen namlouvám, že mám bůhvíjakej talent.“</p>
			<p class="MLP_text ParaOverride-1">„Ale tak jako ty tady nikdo nekreslí!“</p>
			<p class="MLP_text ParaOverride-1">„Právě proto to tu všem připadá jako bůhvíjaký mistrovství! Proto musím vypadnout, jinak nic nedokážu!“</p>
			<p class="MLP_text ParaOverride-1">„Vypadnout? Já i&#160;máma pro tebe děláme první poslední…“</p>
			<p class="MLP_text ParaOverride-1">„Musím to zkusit po svým, tati.“</p>
			<p class="MLP_text ParaOverride-1">„Myslíš, že když budeš malovat kytičky a&#160;motýlky někde jinde, tak budou lepší? Tady máš pohodlí…“</p>
			<p class="MLP_text ParaOverride-1">„Pro tebe je svět strašně černobílej. Ty seš ten dobrej, co všechno zachraňuje, ale je to celý nějak šejdrem.“</p>
			<p class="MLP_text ParaOverride-1">„Co tím myslíš?“</p>
			<p class="MLP_text ParaOverride-1">„Vem si třeba Michala, ten se nikdy nevzpamatuje, protože mu Rusové zabili tátu. Vyšetřovals to někdy?“</p>
			<p class="MLP_text ParaOverride-1">„Co jsem měl asi tak vyšetřovat? Vypravit se na ruskou armádu s&#160;dědovou brokovnicí a&#160;toho chudáka, co vystřelil, vodtáhnout na stanici a&#160;zavolat prokurátora? Ten by mi určitě pomohl.“</p>
			<p class="MLP_text ParaOverride-1">„Já nevím co, ale něco jsi dělat měl.“</p>
			<p class="MLP_text ParaOverride-1">„Michal vás všechny zblbnul.“</p>
			<p class="MLP_text ParaOverride-1">„Já vím, že něco najdu, jenom když budu chvíli sama.“</p>
			<p class="MLP_text ParaOverride-1">„Ty toho nenecháš?!“</p>
			<p class="MLP_text ParaOverride-1">„Všichni nejsou jako ty, aby pořád bránili tenhle koncentrák.“</p>
			<p class="MLP_text ParaOverride-1">„Koncentrák?“</p>
			<p class="MLP_text ParaOverride-1">„Všichni tu žijem jak v&#160;bunkru!“</p>
			<p class="MLP_text ParaOverride-1">„V&#160;bunkru…,“ rozhodil ruce v&#160;domě, který roky stavěl. „Víš, co? Tak si jdi, když se ti u&#160;nás v&#160;bunkru nelíbí.“</p>
			<p class="MLP_text ParaOverride-1">Tentokrát se mu před očima nezatmělo, naopak měl pocit, že všechno vnímá úplně jasně.</p>
			<p class="MLP_text ParaOverride-1">Vyhazuju z&#160;domova vlastní dceru.</p>
			<p class="MLP_text ParaOverride-1">„Tak já jdu.“</p>
			<p class="MLP_text ParaOverride-1">„Za půl hodiny budeš zpátky! Nemáš zdání, co je tam venku za džungli! Žiješ jen ve svejch představách…!“</p>
			<p class="MLP_text ParaOverride-1">Kristýna se otočila a&#160;zamířila ke dveřím.</p>
			<p class="MLP_text ParaOverride-1">Otevřela je a&#160;vyšla na chodbu.</p>
			<p class="MLP_text ParaOverride-1">Pak se v&#160;černém tričku a&#160;džínových kraťasech objevila na cestě k&#160;náměstí.</p>
			<p class="MLP_text ParaOverride-1">Nenesla si ani tašku.</p>
			<p class="MLP_text ParaOverride-1">Jen si jdi, pomyslel si, do večera budeš zpátky, to si piš.</p>
		</div>
</body>
</html>