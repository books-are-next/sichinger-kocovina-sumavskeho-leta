<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-58</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-58" xml:lang="cs-CZ">
		<div class="Z-kladn--textový-r-meček">
			<p id="_idParaDest-56" class="MLP_uroven2_kapitola ParaOverride-1">Dobrá partie</p>
			<p class="MLP_text_bez1radku ParaOverride-1">Sýkorky po střeše jeho opravené škodovky neposkakovaly. Na­stoupil do služebního auta a&#160;rozjel se.</p>
			<p class="MLP_text ParaOverride-1">Popelnice na parkovišti nehořely. Možná je zapálím sám, napadlo Sejkoru, abych měl do čeho kopat a&#160;udržel vztek pod kontrolou.</p>
			<p class="MLP_text ParaOverride-1"><span class="MLP_znak_kurziva_11b">Jsem mutant SSM!</span> Křičela v&#160;jedné části jeho hlavy Kristýna a&#160;z&#160;druhé šeptala Eva: <span class="MLP_znak_kurziva_11b">Ani nevíš, jakou máš doma skvělou holku.</span></p>
			<p class="MLP_text ParaOverride-1">Sejkora nastartoval a&#160;vyrazil k&#160;odbočce k&#160;pivovaru.</p>
			<p class="MLP_text ParaOverride-1">Na Evu bude Kristýna naštvaná tisíckrát víc než na něho.</p>
			<p class="MLP_text ParaOverride-1">Mladá Vávrová tlačila po chodníku kočárek a&#160;nad hlavičkou miminka se v&#160;ranním větru točila chrastítka, modro-bílo-červené kachničky podobné československým vlajkám vyvěšeným po celém městě.</p>
			<p class="MLP_text ParaOverride-1">Vávrová si může být jistá, že její ratolest není plodem Setkání mládeže.</p>
			<p class="MLP_text ParaOverride-1">Ostatně si to každý může spočítat.</p>
			<p class="MLP_text ParaOverride-1">Zjistíte, kdy se konalo Setkání mládeže Šumavy, a&#160;přičtete devět měsíců. Rodiče se budou dušovat, že na Setkání mládeže nikdy nebyli&#160;– a&#160;za pár let je nachytáte při lži.</p>
			<p class="MLP_text ParaOverride-1">Anebo to necháte plavat a&#160;nikdo se nic nedozví.</p>
			<p class="MLP_text ParaOverride-1">Vávrová zastavila kočárek, aby miminko hrdě ukázala učiteli Šimečkovi.</p>
			<p class="MLP_text ParaOverride-1">Vyroste vám krásná holka, jako tady vyrostla spousta krásných dětí.</p>
			<p class="MLP_text ParaOverride-1">Proč by si s&#160;tím měl dělat hlavu? Možná je to všechno tím, že Kristýnu chováme jako ve vatičce.</p>
			<p class="MLP_text ParaOverride-1">Jak se stvoří nový národ? Jak se osidluje, když tolik lidí zdrhne přes hranici?</p>
			<p class="MLP_text ParaOverride-1">Festival hippies se změní v&#160;osidlovací akci.</p>
			<p class="MLP_text ParaOverride-1">Kristýna to musí pochopit.</p>
			<p class="MLP_text ParaOverride-1">Co to bráchu vůbec napadlo, vykecat jí to?</p>
			<p class="MLP_text ParaOverride-1">Sejkora to v&#160;sobě nedokázal dusit, zastavil před hasičskou stanicí.</p>
			<p class="MLP_text ParaOverride-1">„Můžu si od vás zavolat?“</p>
			<p class="MLP_text ParaOverride-1">„Jasně,“ přikývl Chvosta, který si četl <span class="MLP_znak_kurziva_11b">Svět motorů</span><span class="MLP_znak_kurziva_11b CharOverride-1">.</span></p>
			<p class="MLP_text ParaOverride-1">„Jde o&#160;Marcelu Brůžkovou. Je jí zle.“</p>
			<p class="MLP_text ParaOverride-1">Nemusel to říkat, Chvosta ho znal a&#160;nechal by ho stejně zavolat.</p>
			<p class="MLP_text ParaOverride-1">Ale lži se potřebují šířit. Jsou opakem bílých krvinek, ty zůstávají uvnitř, aby nám pomohly, ale lži musí ven, aby nás zničily.</p>
			<p class="MLP_text ParaOverride-1">„Nebyl s&#160;ní ten prachatickej bagristickej Rambo?“ zeptal se Chvosta.</p>
			<p class="MLP_text ParaOverride-1">„Nejspíš jo.“</p>
			<p class="MLP_text ParaOverride-1">„Jednou se místní domluví a&#160;zabijou ho, jako odrovnali toho zloducha v&#160;Orient expresu.“</p>
			<p class="MLP_text ParaOverride-1">Sejkora nic neřekl, potřeboval vybagrovat zahradu, takže bagrista musel žít.</p>
			<p class="MLP_text ParaOverride-1">„Už víš, jestli tu tvoji holku vzali na školu?“</p>
			<p class="MLP_text ParaOverride-1">„Eště ne.“</p>
			<p class="MLP_text ParaOverride-1">„Naše Katka říkala, že maluje úžasný věci.“</p>
			<p class="MLP_text ParaOverride-1">„Jo.“ Nikdy nedokáže přiznat, jak jeho dcera pohořela.</p>
			<p class="MLP_text ParaOverride-1">Lži, lži, lži.</p>
			<p class="MLP_text ParaOverride-1">Sáhl po sluchátku. Otevřeným oknem nad garáží zaslechl ze dvora hlasy hasičů:</p>
			<p class="MLP_text ParaOverride-1">„Vona je taková čúza, ty vole, že bys jí nejradši vysypal kabelku a&#160;všechno propil v&#160;nejbližší knajpě. A&#160;von? Záletník, co se voblíká jak lázeňskej host…“</p>
			<p class="MLP_text ParaOverride-1">Říkali zákeřník, nebo záletník?</p>
			<p class="MLP_text ParaOverride-1">Možná je celou dobu všem jen pro smích.</p>
			<p class="MLP_text ParaOverride-1">„No?“ ozval se ve sluchátku jeho bratr.</p>
			<p class="MLP_text ParaOverride-1">„Jak ses k&#160;tý fotce dostal? Šlohnuls jí, když jsi byl u&#160;nás na návštěvě?“</p>
			<p class="MLP_text ParaOverride-1">„Nejsem zloděj.“</p>
			<p class="MLP_text ParaOverride-1">„Nekecej.“</p>
			<p class="MLP_text ParaOverride-1">„Vzala ji Petra, když byla u&#160;vás.“</p>
			<p class="MLP_text ParaOverride-1">„A&#160;proč by to dělala?“</p>
			<p class="MLP_text ParaOverride-1">„Přivezla si vod vás pár fotek, chtěla vidět, jaká byla Kristýna jako dítě.“</p>
			<p class="MLP_text ParaOverride-1">„Ty ses vožral a&#160;řekls Petře, co se stalo?“</p>
			<p class="MLP_text ParaOverride-1">„Ne. Řekl jsem to až Kristýně, když jste mě tak naštvali.“</p>
			<p class="MLP_text ParaOverride-1">„Tak dík. My už jsme taky v&#160;prdeli. Máš to u&#160;mě.“</p>
			<p class="MLP_text ParaOverride-1">Práskl sluchátkem a&#160;vyšel z&#160;požární stanice.</p>
			<p class="MLP_text_bez1radku_-12-0- ParaOverride-1">„Je to s&#160;Jirkou Borovcem pravda?“ zeptal se ho Bílý, patriarcha cikánského rodu, který stál na rohu ulice. Světlý nátělník marně krotil všechny chlupy deroucí se z&#160;jeho hrudi.</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„Byls tam v&#160;noci?“</p>
			<p class="MLP_text ParaOverride-1">„Byl.“ Sejkora nemohl říct, že nebyl. Sotva ho Kristýna donutila kápnout božskou, vykouzlí další novou nevinnou lež a&#160;zase to bude pokračovat, jako to pokračuje roky.</p>
			<p class="MLP_text ParaOverride-1">„Víš, Jirka byl hodnej <span class="MLP_znak_kurziva_11b">gadžo žandár</span><span class="MLP_znak_kurziva_11b CharOverride-1">.“</span></p>
			<p class="MLP_text ParaOverride-1">Borovec nespočine v&#160;expozicích Muzea SNB jako náčelník nejvzornější stanice pohraničí, zůstane ve vzpomínkách místních Romů jako hodný <span class="MLP_znak_kurziva_11b">gadžo žandár</span><span class="MLP_znak_kurziva_11b CharOverride-1">.</span></p>
			<p class="MLP_text ParaOverride-1">„Řeknu ti, kdyby mě takhle nechaly moje děti a&#160;žena, tak je prokleju a&#160;budu strašit a&#160;každej rok jim zapalovat barák.“</p>
			<p class="MLP_text ParaOverride-1">V&#160;amplionu se ozvalo praskání, ale utichlo a&#160;amplion dál visel nad ulicí jako spící sova.</p>
			<p class="MLP_text ParaOverride-1">„Neviděls Marušku?“</p>
			<p class="MLP_text ParaOverride-1">Hojs měl na sobě ušpiněné montérky a&#160;roztrhaný svetr. Páchl hnojem a&#160;králičími bobky. Stébla trávy mu visela na ramenou jako nefunkční tykadla.</p>
			<p class="MLP_text ParaOverride-1">„Neviděl.“</p>
			<p class="MLP_text ParaOverride-1">Lži, lži, lži, lži a&#160;lži.</p>
			<p class="MLP_text ParaOverride-1">„Ráno se vrátím z&#160;lesa, mám hlad, celej tejden nic teplýho a&#160;na sporáku nestojí ani konvice. Vážně vo ní nic nevíš?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Nevěděla by něco Eva?“</p>
			<p class="MLP_text ParaOverride-1">„Eva je v&#160;lázních.“</p>
			<p class="MLP_text ParaOverride-1">V&#160;kopcích nad městem zahoukal vlak.</p>
			<p class="MLP_text ParaOverride-1">„Vyhlásíš celostátní pátrání?“</p>
			<p class="MLP_text ParaOverride-1">„Hele, zklidni hormon,“ prohlásil Sejkora. „Jestli to bude večer v&#160;televizi, bude vo tom vědět celý město, a&#160;tu vostudu ti už pak nikdo nevodpáře.“</p>
			<p class="MLP_text ParaOverride-1">„No tak s&#160;tím teda radši eště počkej. Třeba se objeví.“</p>
			<p class="MLP_text ParaOverride-1">„Určitě.“ Nevěděl, jak Hojse utěšit, ale uviděl bagr. „Hele, musím sebrat tamhletoho maníka. Ten má průser, že ho z&#160;něj nevyhrabe ani ten jeho superbagr.“</p>
			<p class="MLP_text ParaOverride-1">Lži, lži, lži, lži a&#160;lži.</p>
			<p class="MLP_text_bez1radku_-12-0- ParaOverride-1">Lopatu bagru obalilo zasychající bláto. Sejkora vylezl po schůdcích a&#160;zaklepal na dvířka, za kterými chrněl bagrista, a&#160;napadlo ho, že mohl Brůžkové ustlat na radlici, ne ji nechat válet na lavičce pod ořešákem.</p>
			<p class="MLP_text ParaOverride-1">„Co je?“</p>
			<p class="MLP_text ParaOverride-1">„Fotr jedný holky tě hledá s&#160;brokovnicí.“</p>
			<p class="MLP_text ParaOverride-1">„Jaký holky?“</p>
			<p class="MLP_text ParaOverride-1">„Marcely. Nastartuj a&#160;zmiz.“</p>
			<p class="MLP_text ParaOverride-1">„Co je to za sráče?“</p>
			<p class="MLP_text ParaOverride-1">„Má bratránka na ministerstvu dopravy.“</p>
			<p class="MLP_text ParaOverride-1">Tuhle vyhrůžku si bagrista vyložil úplně jinak. „Takže ta holka je dobrá partie? Jak se vůbec jmenuje?“</p>
			<p class="MLP_text ParaOverride-1">„Marcela Brůžková.“</p>
			<p class="MLP_text ParaOverride-1">„Taková ta pihovatá škeble?“</p>
			<p class="MLP_text ParaOverride-1">„To je vona.“</p>
			<p class="MLP_text ParaOverride-1">„Tak to žádný vysouvání radlice nebude.“</p>
			<p class="MLP_text ParaOverride-1">„Neměls bejt u&#160;Vrabce?“</p>
			<p class="MLP_text ParaOverride-1">„U&#160;jakýho Vrabce?“</p>
			<p class="MLP_text ParaOverride-1">„Toho, co bydlí u&#160;nemocnice.“</p>
			<p class="MLP_text ParaOverride-1">„Já s&#160;žádným Vrabcem v&#160;životě nemluvil.“</p>
			<p class="MLP_text ParaOverride-1">„No dobře. Potřebuju překopat zahradu. Tamhle.“ Sejkora ukázal ke svému domu.</p>
			<p class="MLP_text ParaOverride-1">„Dejme tomu, že jo, šéfe. Ale teď vyrazím ke Gábině na polívku.“ Bagrista se zdvihl ze sedačky a&#160;protáhl se, nejspíš aby si Sejkora prohlédl jeho mohutné svaly.</p>
			<p class="MLP_text ParaOverride-1">„Co tenhle čtvrtek?“ nadhodil Sejkora, poněvadž pondělí, úterý a&#160;středu hodlal prožít po hospodách. „Žena ti udělá krkovičku, naloží ji už v&#160;úterý.“</p>
			<p class="MLP_text ParaOverride-1">„Bude to pětistovka za hodinu.“</p>
			<p class="MLP_text ParaOverride-1">„Jasně, s&#160;tím počítám.“</p>
			<p class="MLP_text ParaOverride-1">„Pro mě za mě teda, když chcete.“</p>
			<p class="MLP_text ParaOverride-1">„Jsme domluvený?“</p>
			<p class="MLP_text ParaOverride-1">„Ale vohlídáte, že tam ta Marcela voxidovat nebude.“</p>
			<p class="MLP_text ParaOverride-1">„Jo, spolehni se.“</p>
			<p class="MLP_text ParaOverride-1">„Není ta holka z&#160;gymplu, co maluje vobrazy, vaše dcera?“</p>
			<p class="MLP_text ParaOverride-1">„Jo, je,“ pronesl Sejkora ztěžka. „Ale má kluka.“</p>
			<p class="MLP_text ParaOverride-1">Seskočil na zem. Bagrista nastartoval, a&#160;když bagr odjel, spatřil Sejkora za kaštany v&#160;parku partičku svazáků.</p>
			<p class="MLP_text ParaOverride-1">Jeden z&#160;nich byl tak tlustý, že mu krátká košile odhalovala černé chlupaté břicho. Vedle něj stála mánička, které košile plandala skoro až na zem.</p>
			<p class="MLP_text ParaOverride-1">Pak je poznal.</p>
			<p class="MLP_text ParaOverride-1">Hanzlíček klimbal na lavičce s&#160;pusou zašpiněnou od čokolády. Za lavičkou kouřil Čáryfuk tak opuchlý, jako by zestárl o&#160;deset let. Na sobě neměl svazáckou, ale lesáckou košili, maskáče a&#160;kanady, a&#160;Sejkorovi došlo, že to není Čáryfuk.</p>
			<p class="MLP_text ParaOverride-1">Byla to tvář, kterou neviděl už roky, a&#160;v&#160;tom okamžiku se mu zarostlý voják wehrmachtu a&#160;střelba v&#160;zatáčce u&#160;kasáren konečně spojili dohromady, a&#160;Sejkora vykročil přímo k&#160;té tváři, protože po dlouhých letech pochopil, kdo a&#160;proč ve skutečnosti zabil Michalova tátu.</p>
		</div>
</body>
</html>