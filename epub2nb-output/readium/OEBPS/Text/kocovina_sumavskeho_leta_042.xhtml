<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-39</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-39" xml:lang="cs-CZ">
		<div class="Z-kladn--textový-r-meček">
			<p id="_idParaDest-37" class="MLP_uroven2_kapitola ParaOverride-1">Dobrý náčelník</p>
			<p class="MLP_text_bez1radku ParaOverride-1">Prachatické posily postávaly na rohu, aby uzavřely ulice k&#160;náměstí, zatímco se chodníky plnily mládežníky zvědavými na projev Vasila Mohority.</p>
			<p class="MLP_text ParaOverride-1">Na stole se rozdrnčel telefon.</p>
			<p class="MLP_text ParaOverride-1">„Marcela se ztratila. Předloni jsme museli prolézt všechny keře a&#160;nakonec se válela s&#160;bagristou na hromadě písku u&#160;jatek…“ Sejkora pochopil, že volá starý Brůžek, jehož dceru kdysi vezl s&#160;Kristýnou na pionýrský tábor. „Já už na to nemám, abych s&#160;holí v&#160;ruce prolejzal parky po městě, seš esenbák, tak to zařiď.“</p>
			<p class="MLP_text ParaOverride-1">„Jasně, spolehni se.“ Brůžkovi před lety utekla žena a&#160;Sejkorovi ho bylo vždycky líto.</p>
			<p class="MLP_text ParaOverride-1">„Ten bagrista tu někde je. Znáš ho, takovej svalovec, ale řeknu ti, že jestli ho najdu, roztrhnu ho jak hada.“</p>
			<p class="MLP_text ParaOverride-1">„Jo, my vo něm slyšeli.“ Sejkora bagristu potřeboval kvůli zahradě. Mohl by ho sebrat a&#160;donutit, aby mu rozboural zídku. „Zavolám, jak se něco dozvím,“ řekl a&#160;zavěsil.</p>
			<p class="MLP_text ParaOverride-1">Teprve když si rodiče začínají lámat hlavu s&#160;ratolestmi, Setkání mládeže doopravdy začíná.</p>
			<p class="MLP_text ParaOverride-1">Vyhlédl z&#160;okna. Už za chvíli se od hotelu Zlatá hvězda vydá slavnostní průvod a&#160;bude pokračovat projevem Vasila Mohority na vimperském náměstí.</p>
			<p class="MLP_text ParaOverride-1">Z&#160;amplionů budou prskat pochodové písně a&#160;pionýři a&#160;svazáci budou s&#160;mávátky a&#160;vlajkami před světly televizních kamer hledět k&#160;obloze, na které stříbrné stíhačky nakreslí souhvězdí, z&#160;nichž se čte budoucnost v&#160;zemi, ve které včera znamená okupaci a&#160;zítra taky.</p>
			<p class="MLP_text ParaOverride-1">A&#160;až rozzářený svátek SSM pohasne, promění se Vimperk zase v&#160;zapomenutou díru Šumavy, kde se bude chlastat, ničit státní majetek a&#160;nadávat na Pražáky a&#160;komunisty.</p>
			<p class="MLP_text ParaOverride-1">Hned v&#160;pondělí se začne šmelit. Naposledy se okamžitě po Setkání mládeže tři zaměstnanci Státních lesů, kteří měli povolenku do hraničního pásma, vydali načerno přes hranici do bavorského Finsterau, kde v&#160;supermarketu <span class="MLP_znak_kurziva_11b">Kralik Nah Und Gut</span> nakoupili všechno, co místní na mládežnících tak fascinovalo&#160;– plesnivé džíny, barevné walkmany, trička s&#160;lesklými nápisy a&#160;poslední čísla Bravíčka&#160;– a&#160;načerno to prodávali ve výčepu hotelu Vltava. Během pár minut se před hotelem vytvořila fronta a&#160;všechno zboží bylo pryč, než stačily dorazit pořádkové síly.</p>
			<p class="MLP_text ParaOverride-1">Telefon znovu zazvonil.</p>
			<p class="MLP_text ParaOverride-1">„Jardo,“ ozval se Borovcův sípavý dech.</p>
			<p class="MLP_text ParaOverride-1">„Mám přijít?“</p>
			<p class="MLP_text ParaOverride-1">„Nikam nechoď.“ Borovec polknul. „Já už se ze špitálu nevrátím. Zavolám Prachatickejm, že stanici povedeš ty. Musíš ale přísahat, že to nepoděláš, jako jsem to podělal já.“</p>
			<p class="MLP_text ParaOverride-1">Sejkora se nadechl a&#160;do sluchátka pronesl: „Přísahám.“</p>
			<p class="MLP_text ParaOverride-1">„Slíběj, že to bude lepší, a&#160;ty makáš jak šroub. Za deset let ti řeknou, že to lepší není a&#160;že jsme všechno dělali blbě, teda kromě Rusáků a&#160;Kubánců, ty dycky dělaj všechno nejlíp, protože maj Fidela a&#160;ten přežije všechno, poněvadž se na nějakou perestrojku vykašle.</p>
			<p class="MLP_text ParaOverride-1">Budeš dobrej náčelník. Povedeš to jako Castro. Vo nikom lepším nevím.“</p>
			<p class="MLP_text ParaOverride-1">„Děkuju…,“ vykoktal Sejkora.</p>
			<p class="MLP_text ParaOverride-1">„Jestli mi děkuješ, seš korunovanej vůl. Žena se na tebe vykašle a&#160;dcera se za tebe bude stydět. Jedinej, kdo tě bude mít rád, budou Cikáni, protože těm jsme zařídili báječnej svět, ve kterým může Biháry vobrat v&#160;kartách kohokoli se mu zachce, a&#160;to je socialismus, všichni jsou si rovný, můžou provádět stejný lumpárny jako ti nahoře a&#160;to jim ke štěstí stačí…,“ v&#160;telefonu se ozval ženský hlas, nejspíš sestry, protože Borovec zařval: „Starýmu esenbákovi seberou i&#160;telefon!“ A&#160;pak bylo ticho.</p>
			<p class="MLP_text ParaOverride-1">Sejkora zavěsil.</p>
			<p class="MLP_text ParaOverride-1">Jestli ho nezatknou za kontakt s&#160;Václavem Havlem, stanice bude jeho.</p>
			<p class="MLP_text ParaOverride-1">„Volal tajemník okresního SSM,“ ozval se Kaňka, který vešel do kanceláře.</p>
			<p class="MLP_text ParaOverride-1">„Co chtěl?“</p>
			<p class="MLP_text ParaOverride-1">„Máme zavřít Podruha, prej dal flašku šumavskýho svazačkám za to, že se s&#160;ním vyfotěj nahoře bez, potom hrál se svazákama z&#160;Bardejova karty, nabíd jim deset táců, když jeho a&#160;Biháryho porazej, vobral je do jednoho vo svazácký košile, kravaty, odznaky a&#160;kalhoty. Na fleku si je na sebe natáhli a&#160;dělaj po městě ostudu SSM…“</p>
			<p class="MLP_text ParaOverride-1">Sejkora nepřítomně přikyvoval, protože Podruh byl teď nejmenší z&#160;jeho starostí.</p>
			<p class="MLP_text ParaOverride-1">„Musím na poradu.“</p>
			<p class="MLP_text ParaOverride-1">„Prej se bude řešit, jestli svazákům pustěj film vo sídlišti v&#160;Praze. To mi řekněte, kdo by jezdil na Šumavu koukat na film o&#160;panelákách? Jmenuje se Panelákoviny…“</p>
			<p class="MLP_text ParaOverride-1">„Panelstory,“ opravil ho Sejkora.</p>
			<p class="MLP_text ParaOverride-1">„Jo, to je vono. Můžu se na něco zeptat?“</p>
			<p class="MLP_text ParaOverride-1">„Jasně.“</p>
			<p class="MLP_text ParaOverride-1">„Vážně jste chlastal s&#160;Mohoritou?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„To je něco. Taky jsem vám chtěl říct…,“ kdovíproč zmlkl a&#160;zahleděl se na podlahu.</p>
			<p class="MLP_text ParaOverride-1">„Cos mi chtěl říct?“</p>
			<p class="MLP_text ParaOverride-1">„Vono je to takový blbý.“</p>
			<p class="MLP_text ParaOverride-1">„Ale no tak, užs to nakousl.“</p>
			<p class="MLP_text ParaOverride-1">„Mám bratránka, co pomáhá dělat fotky.“</p>
			<p class="MLP_text ParaOverride-1">„Jaký fotky?“</p>
			<p class="MLP_text ParaOverride-1">„Pro Prachatický.“</p>
			<p class="MLP_text ParaOverride-1">„Jako pro estébáky?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„Pročs mi to neřek?“</p>
			<p class="MLP_text ParaOverride-1">„Von jenom zaskakuje za nemocnýho fotografa. Nechce, aby vo tom někdo věděl…“</p>
			<p class="MLP_text ParaOverride-1">„No dobře. Co říkal?“</p>
			<p class="MLP_text ParaOverride-1">Místo odpovědi vytáhl Kaňka z&#160;obálky velkou černobílou fotografii, na které vedle Michala postával ohromný nakrátko ostříhaný kluk s&#160;dívenkou v&#160;bílé sukénce.</p>
			<p class="MLP_text ParaOverride-1">„Tenhle maník z&#160;Havlíčkova Brodu kšeftuje s&#160;německejma zbraněma a&#160;odznakama. Maj na něj celou složku, ale nechávaj ho žít.“</p>
			<p class="MLP_text ParaOverride-1">„Sledujou, kdo ho kontaktuje,“ došlo Sejkorovi, který také pochopil, že ať se stane cokoli, Michal půjde ke dnu.</p>
			<p class="MLP_text ParaOverride-1">Ani na okamžik ho nevyloučili z&#160;okruhu podezřelých. Počkají si, až Vrabcová, Borovec a&#160;ostatní umřou, protokol o&#160;výslechu v&#160;Prachaticích ztopí a&#160;Michala ugrilují.</p>
			<p class="MLP_text ParaOverride-1">„Je tu ještě jedna fotka,“ začal Kaňka ještě opatrněji než před chvílí, a&#160;zrudl. „Ale o&#160;tý nikde nemluvte. To mi slibte.“</p>
			<p class="MLP_text ParaOverride-1">„Jasně. Slibuju. Ukaž.“</p>
			<p class="MLP_text ParaOverride-1">Na fotce stál Sejkora na cestě u&#160;svého domu a&#160;napřahoval ruku. Dívka se skateboardem na něho vyděšeně zírala.</p>
			<p class="MLP_text ParaOverride-1">Nevypadala na dvanáct, ale na deset.</p>
			<p class="MLP_text ParaOverride-1">A&#160;on vypadal, že se ji snaží chytit.</p>
			<p class="MLP_text ParaOverride-1">V&#160;žaludku se mu zdvihlo šumavské, plzeň i&#160;vodka a&#160;ostrá bolest ochromila hruď.</p>
			<p class="MLP_text ParaOverride-1">Jestli tohle uvidí Eva…</p>
			<p class="MLP_text ParaOverride-1">„Aby bylo jasný, tohle bratranec nefotil. Jenom ho to nechali narychlo vyvolat…“</p>
			<p class="MLP_text ParaOverride-1">Mstí se mu za to, že chlastal s&#160;Mohoritou, nebo už místo velitele stanice slíbili nějakému známému?</p>
			<p class="MLP_text ParaOverride-1">Neměl vykládat o&#160;tom, co dokázal táta, protože právě to, že máme být na koho hrdí, nás vždycky odrovná.</p>
			<p class="MLP_text ParaOverride-1">Naše krev.</p>
			<p class="MLP_text ParaOverride-1">„Buď s&#160;bratrancem v&#160;kontaktu.“</p>
			<p class="MLP_text ParaOverride-1">„Jo. A…“</p>
			<p class="MLP_text ParaOverride-1">„A&#160;co?“</p>
			<p class="MLP_text ParaOverride-1">„Jestli půjdete chlastat s&#160;Mohoritou, vezmete mě s&#160;sebou?“</p>
			<p class="MLP_text ParaOverride-1">„Jo, spolehni se.“</p>
			<p class="MLP_text ParaOverride-1">Potom na fotce s&#160;dívenkou budeme oba, pomyslel si.</p>
			<p class="MLP_text_bez1radku_-12-0- ParaOverride-1">Na zadním sedadle projíždějícího světle modrého trabantu stály dva obrovské demižony s&#160;prádelním košem plným lahví doma páleného alkoholu.</p>
			<p class="MLP_text ParaOverride-1">Načerno mi tu prodávaj chlast, došlo mu, ale ani nezvedl ruku, aby trabant zastavil.</p>
			<p class="MLP_text ParaOverride-1">V&#160;hlavě měl fotku s&#160;mladičkou svazačkou. Jsou to svině, na to nesmí nikdy zapomenout.</p>
			<p class="MLP_text ParaOverride-1">„Nazdar, Jardo. Prej jsi pařil s&#160;Mohoritou a&#160;budeš náčelník!“ zavolal na něj ze své bílé volhy taxikář Staněk, zaměstnanec městského podniku služeb.</p>
			<p class="MLP_text ParaOverride-1">„Možná.“</p>
			<p class="MLP_text ParaOverride-1">„Já dycky říkal, že to dotáhneš daleko.“</p>
			<p class="MLP_text ParaOverride-1">„Hele, musím na poradu.“</p>
			<p class="MLP_text ParaOverride-1">„Jen jdi. A&#160;mysli na přestavbu. Všichni si potřebujem vydechnout a&#160;trošku vydělat, no řekni sám.“</p>
			<p class="MLP_text ParaOverride-1">Sejkora nepřítomně přikývl. Na druhé straně ulice si to rázoval starý Kudlička ve vyžehlené bílé košili a&#160;světlých tesilových kalhotách.</p>
			<p class="MLP_text ParaOverride-1">I&#160;tenhle vopelichanej kozel doufá, že užene nějakou svazáckou mišpuli.</p>
			<p class="MLP_text ParaOverride-1">„Sekne ti to,“ prohodil ke Kudličkovi.</p>
			<p class="MLP_text ParaOverride-1">„Něco potřebuješ, že jo?“</p>
			<p class="MLP_text ParaOverride-1">„Kdo lítal včera s&#160;tím práškovacím letadlem?“</p>
			<p class="MLP_text ParaOverride-1">„Včera ráno?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„Tonda Lešek.“</p>
			<p class="MLP_text ParaOverride-1">Sejkora překvapením zůstal s&#160;otevřenou pusou.</p>
			<p class="MLP_text ParaOverride-1">Ten pacholek mu spravuje auto, které sám rozbil!</p>
			<p class="MLP_text ParaOverride-1">Proto po něm nechce ani korunu&#160;– protože ho celou dobu vodí za nos.</p>
			<p class="MLP_text_bez1radku_-12-0- ParaOverride-1">Na rohu před lesnickou školou se objevil místní fotograf Viener, který nejspíš jako jediný věděl, kde se schází bezpečnostní štáb, a&#160;hodlal pořídit portrét Vasila Mohority ještě před projevem. Pak se u&#160;vrat téměř srazily dvě škodovky, z&#160;té první řval Brůžek:</p>
			<p class="MLP_text">„Bagrista sedí v&#160;hospodě Na Koreji, jestli zjistím, že je s&#160;ním Marcela, tak ho zabiju!“ a&#160;z&#160;druhé vystoupil Modrá bunda a&#160;také se na Sejkoru rozkřikl:</p>
			<p class="MLP_text ParaOverride-1">„Víš, co se díky tobě stalo soudruhu Mohoritovi?“</p>
			<p class="MLP_text ParaOverride-1">„Ne, ale soudruh Mohorita byl dnes ráno na stanici, měl výbornou náladu…“</p>
			<p class="MLP_text ParaOverride-1">„Ty nevíš, cos vyvedl, že ne? Já ti řeknu, cos udělal. Ty…“ Namířil Sejkorovi ukazovák na hruď jako dýku. „Ty jsi soudruhu předsedovi poradil, aby se ráno vydal do stanového městečka, aby nasál atmosféru, ty jsi mu doporučil, aby pronesl projev. Ty jsi na sebe včera vzal zodpovědnost. Přiznáváš?“</p>
			<p class="MLP_text ParaOverride-1">„Přiznávám,“ řekl automaticky, i&#160;když nechápal, co vlastně přiznává.</p>
			<p class="MLP_text ParaOverride-1">„Napíšeš podrobné hlášení o&#160;tom, co jsi včera probíral se soudruhem Mohoritou. Všechno, co soudruh Mohorita řekl a&#160;co si plánoval. Za dvacet minut tě chci i&#160;s&#160;hlášením vidět na stanici.“</p>
			<p class="MLP_text ParaOverride-1">„Provedu. Ale co se stalo?“</p>
			<p class="MLP_text ParaOverride-1">„Buď rád, že to nevíš.“ Modrá bunda vstoupil do dveří lesnické školy. „Z&#160;toho průseru, do kterýho ses namočil, tě nikdo nevytáhne. Je po všem, rozumíš?!“</p>
			<p class="MLP_text ParaOverride-1">Muselo to být něco vážného, takhle rozhořčeně se ti z&#160;okresu tvářili vždycky, když bylo nutné na místní hodit něco, co mohlo zničit úplně všechny.</p>
			<p class="MLP_text ParaOverride-1">Nejspíš podělal přestavbu.</p>
			<p class="MLP_text ParaOverride-1">Její budoucnost zhasla ve Vimperku jako vánoční prskavka a&#160;po svátcích se všechno hodí na něj.</p>
		</div>
</body>
</html>