<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-18" xml:lang="cs-CZ">
		<div class="Z-kladn--textový-r-meček">
			<p id="_idParaDest-16" class="MLP_uroven2_kapitola ParaOverride-1">Práškovaný plevel</p>
			<p class="MLP_text_bez1radku ParaOverride-1">Sejkora se zaklonil na židli. Tahle lapálie se musí vysvětlit.</p>
			<p class="MLP_text ParaOverride-1">Není spojkou disidentů.</p>
			<p class="MLP_text ParaOverride-1">Jenže právě teď všichni tajní na okrese studují fotku s&#160;Havlem a&#160;je jen otázka času, než jim dojde to, co bije do očí:</p>
			<p class="MLP_text_-I- ParaOverride-1">To je přece Sejkora!</p>
			<p class="MLP_text ParaOverride-1">Cítil, jak se mu třese ruka a&#160;jak sebou škube jeho pravé koleno.</p>
			<p class="MLP_text ParaOverride-1">Proč se nepřiznal?</p>
			<p class="MLP_text ParaOverride-1">O&#160;Havlově příjezdu mu nedali vědět. Na Šumavu disidenti nejezdili, dávali přednost Krkonoším, kde se scházeli s&#160;lidmi ze Solidarity. Od Borovce ale věděl, že když disidenti vyrazí na dovolenou, sledují je sice místní tajní, ale místní stanici VB se o&#160;tom dá vědět.</p>
			<p class="MLP_text ParaOverride-1">Jestli ho vynechali, tak mu nevěří.</p>
			<p class="MLP_text ParaOverride-1">Udělal dobře, když se nepřiznal.</p>
			<p class="MLP_text ParaOverride-1">Ale jak by někdo z&#160;mládežníků kontaktoval Havla? Tajemník SSM měl pravdu, svazáci jsou prověření, jestli tu opravdu byl Havel, všichni přece vědí, že ho estébáci sledují.</p>
			<p class="MLP_text ParaOverride-1">A&#160;ve Zdíkově si cizích všimnou, k&#160;Lopatkům by museli projít celou vesnicí.</p>
			<p class="MLP_text ParaOverride-1">A&#160;že by někdo prováděl sledovačku v&#160;tak nápadném autě, jako je simca?</p>
			<p class="MLP_text ParaOverride-1">Co když to na něho jen hrajou? Třeba už Modrá bunda ví o&#160;Ram­steinu a&#160;chystají se přes Petru někoho infiltrovat na základnu bundeswehru.</p>
			<p class="MLP_text ParaOverride-1">Nebo chtějí, aby pro ně udělal nějakou prašivou práci.</p>
			<p class="MLP_text ParaOverride-1">Zavřel oči.</p>
			<p class="MLP_text ParaOverride-1">V&#160;duchu byl zase ve Zdíkově a&#160;odbočoval do vedlejší ulice.</p>
			<p class="MLP_text ParaOverride-1">Byla to stopadesátšestka? Na čísla domů se nedíval, protože ulice před domem byla úzká, viděl rozestavěný dvůr s&#160;míchačkou a&#160;prkny, a&#160;tak zastavil.</p>
			<p class="MLP_text ParaOverride-1">Ta ženská mu říkala Vašek!</p>
			<p class="MLP_text ParaOverride-1">Co když to ale opravdu byl Václav Havel?</p>
			<p class="MLP_text ParaOverride-1">Jak to zjistí?</p>
			<p class="MLP_text ParaOverride-1">Bratranec Vilda, kterého vylili z&#160;Poldi, protože podepsal Chartu, by možná věděl, jak Havel vypadá.</p>
			<p class="MLP_text ParaOverride-1">Ale toho určitě odposlouchávají.</p>
			<p class="MLP_text ParaOverride-1">Zajde za Karlem Crhou, místním disidentem.</p>
			<p class="MLP_text_-I- ParaOverride-1">Hele, Karle, jak vypadá ten Havel?</p>
			<p class="MLP_text_-I- ParaOverride-1">Kdo?</p>
			<p class="MLP_text_-I- ParaOverride-1">Havel.</p>
			<p class="MLP_text_-I- ParaOverride-1">Neznám.</p>
			<p class="MLP_text_-I- ParaOverride-1">Já ti teda říkám, že ho znáš!</p>
			<p class="MLP_text_-I- ParaOverride-1">V&#160;životě jsem vo něm neslyšel. Kdo to má bejt? Nějakej tiskař?</p>
			<p class="MLP_text ParaOverride-1">Crha bude zapírat, protože smyslem jeho života je chránit Václava Havla, Plastic People a&#160;disent.</p>
			<p class="MLP_text ParaOverride-1">Jen dozvědět se, jak vypadá Václav Havel, bude protistátní činnost.</p>
			<p class="MLP_text ParaOverride-1">Ale Havel nemůže být trpaslík, co se ani nedokáže vymáčknout, jak by takový kašpárek ohrožoval režim?</p>
			<p class="MLP_text ParaOverride-1">Sejkora vstal a&#160;došel k&#160;oknu.</p>
			<p class="MLP_text ParaOverride-1">Taky mě mohli vidět zdíkovští hasiči. Ale ti nevěděli, že jsem to já, to by mi nenadávali.</p>
			<p class="MLP_text ParaOverride-1">A&#160;ten tajnej, co fotil? Poznal by mě?</p>
			<p class="MLP_text ParaOverride-1">Ne, říkali, že ten mamlas nic neviděl, takže jediný, kdo by ho mohl identifikovat, je Havel.</p>
			<p class="MLP_text ParaOverride-1">A&#160;Chramostová a&#160;Kodet.</p>
			<p class="MLP_text ParaOverride-1">Řešení existuje: Musí vyvraždit český disent.</p>
			<p class="MLP_text ParaOverride-1">Ale na druhou stranu, disidenti vždycky zapírají. Svým způsobem se na to, že nebudou svědčit, může spolehnout.</p>
			<p class="MLP_text ParaOverride-1">A&#160;musí se zbavit oblečení a&#160;čepice.</p>
			<p class="MLP_text ParaOverride-1">Na stole zazvonil telefon.</p>
			<p class="MLP_text ParaOverride-1">„Tady inženýr Vlach, hlavní agronom. Vy jste mě sháněl?“</p>
			<p class="MLP_text ParaOverride-1">„To nemůžete ohlásit, že budete v&#160;Hrabicích práškovat?“</p>
			<p class="MLP_text ParaOverride-1">„Víš, soudruhu, proč mají Američani v&#160;každým filmu zářivý bílý zuby? Sypou si do přehrad jod. A&#160;my, jak rozhodlo ministerstvo, se nenecháme zahanbit. Budeme práškovat a&#160;vápnit a&#160;zuby nám budou svítit jak Alle Pugačevový.“</p>
			<p class="MLP_text ParaOverride-1">„No jo, a&#160;kdo v&#160;Hrabicích teda s&#160;tím práškováním lítá?“</p>
			<p class="MLP_text ParaOverride-1">„Jestli chceš vědět podrobnosti, zavolej si na ministerstvo zemědělství. Čest práci, soudruhu.“ Agronom zavěsil.</p>
			<p class="MLP_text ParaOverride-1">„Máte zavolat Evě!“ ozval se z&#160;vedlejší místnosti Cívka a&#160;Sejkoru napadlo, že jeho žena jako vždy tajemně vycítila, že se něco děle, i&#160;když byla v&#160;lázních až v&#160;Jizerských horách.</p>
			<p class="MLP_text ParaOverride-1">Vyhlédl na Boubín, ohromný vrchol nad Vimperkem, do jehož obory chodíval s&#160;dědou i&#160;tátou krmit jeleny a&#160;divoká prasata.</p>
			<p class="MLP_text ParaOverride-1">Čeká ho Ústí nad Labem. Za týden bude vdechovat síru a&#160;ploužit se mezi narůžovělými přízraky ponořenými v&#160;kyselině.</p>
			<p class="MLP_text ParaOverride-1">Eva se zblázní a&#160;Kristýna uteče.</p>
			<p class="MLP_text ParaOverride-1">A&#160;to si namlouval, jak Setkání mládeže zvládne, až Borovce odvezou do nemocnice.</p>
			<p class="MLP_text ParaOverride-1">Na chodníku se objevily dvě máničky v&#160;džínových bundách, jedna s&#160;nápisem AC/DC, druhá Van Halen. Byly z&#160;Nišovic, tamní JZD mělo na máničky umělou líheň.</p>
			<p class="MLP_text ParaOverride-1">Že se letos vyrojily tak brzo.</p>
			<p class="MLP_text ParaOverride-1">A&#160;vtom mu to došlo, proč už jsou tady. V&#160;Mykoproduktě dnes čistili káď se zbytky nálevu a&#160;celé město vonělo šumavským bylinným vínem. Stačilo projít kolem řeky a&#160;člověk měl pocit, že už vypil dvě deci. Vždycky když Mykoprodukta proplachovala kádě, stahovaly se do města existence, které větřily chlast, jako například Suez, který se objevil na chodníku pod jeho oknem. Byl to bývalý lampasák, jenž se postavil proti sovětské okupaci, a&#160;při prověrkách ho vyhodili z&#160;armády. Jen co přišel domů, vykašlala se na něj i&#160;manželka a&#160;přestěhovala se k&#160;jinému lampasákovi na druhé straně chodby v&#160;armádním paneláku. Děti na Sueze taky zanevřely, stejně byl doma jen naštvanej až na půdu, protože neplnily jeho rozkazy.</p>
			<p class="MLP_text ParaOverride-1">„Máš chvilku?“ zavolal na něj Sejkora z&#160;okna.</p>
			<p class="MLP_text ParaOverride-1">Suez překvapeně přikývl. Možná si myslel, že mu chce Sejkora dohodit nějakou práci. Suez měl nejspíš razítko od Státních lesů nebo Jihočeských vodovodů, což byly jediné dva podniky, které zaměstnávaly ztracené existence.</p>
			<p class="MLP_text ParaOverride-1">Kde vůbec bydlí? Někde za městem v&#160;jednom z&#160;prázdných baráků, co zbyly po Němcích? Občas ho u&#160;sebe nechal přespat Crha, protože se Suez ze zoufalství začal stýkat s&#160;místními diverzanty.</p>
			<p class="MLP_text ParaOverride-1">Čelo měl roztržené a&#160;tmavý strup se mu táhl od čáry vlasů. Suez byl z&#160;chlapů, co se opíjejí a&#160;provokují všechny kolem, aby ukázali, jak se budou až do konce rvát s&#160;nespravedlivým světem, který je uvrhl do téhle šlamastyky.</p>
			<p class="MLP_text ParaOverride-1">Všechno na něm vypadalo jako opak dávné vojenské disciplíny, boty měly vybombardovanou špičku, tkaničky byly tak roztrhané, jako by šlápl na minu, a&#160;vatovaný kabát proděravělý, jako by po něm někdo vrhl deset tříštivých granátů.</p>
			<p class="MLP_text ParaOverride-1">„Chceš kafe?“</p>
			<p class="MLP_text ParaOverride-1">„Nemáš sušenky?“</p>
			<p class="MLP_text ParaOverride-1">Sejkora mu naservíroval tatranky, kterými se obvykle živil Borovec.</p>
			<p class="MLP_text ParaOverride-1">„Hele, Vlasto, chci se tě na něco zeptat.“</p>
			<p class="MLP_text ParaOverride-1">„Chceš, abych na někoho donášel?“</p>
			<p class="MLP_text ParaOverride-1">„Ne, jde o&#160;někoho, kdo není odsud. Víš něco o&#160;Havlovi?“</p>
			<p class="MLP_text ParaOverride-1">„Ty vole, tys mě sem pozval, aby sis ze mě dělal prdel?“</p>
			<p class="MLP_text ParaOverride-1">„Potřebuju vědět, jestli by Havel nemoh bejt ve Zdíkově.“</p>
			<p class="MLP_text ParaOverride-1">„Ve Zdíkově? Ani náhodou.“</p>
			<p class="MLP_text ParaOverride-1">„Co vůbec ten Havel dělá?“</p>
			<p class="MLP_text ParaOverride-1">Suez se obezřetně rozhlédl a&#160;kousl do tatranky, pak sáhl po té, co ležela na stole a&#160;strčil si ji do kapsy.</p>
			<p class="MLP_text ParaOverride-1">„Co jsem slyšel, píše divadelní hry.“</p>
			<p class="MLP_text ParaOverride-1">„A&#160;vo čem?“</p>
			<p class="MLP_text ParaOverride-1">„Jak zajdeš někam, kde nemáš co dělat, a&#160;pak se z&#160;toho pomalu zcvokneš. Jedna se jmenuje <span class="MLP_znak_kurziva_11b">Zahradní slavnost.“</span></p>
			<p class="MLP_text ParaOverride-1">Sejkora si vzpomněl na tác s&#160;chlebíčky a&#160;napadlo ho, že kdyby to slyšel Modrá bunda, nejspíš by samou radostí skákal až do stropu, protože tohle dokazovalo, že disidenti mají všechno náramně promyšlené.</p>
			<p class="MLP_text ParaOverride-1">„Lidi Havla znaj? Myslím, jak vypadá?“</p>
			<p class="MLP_text ParaOverride-1">„Nikdo ho nezná. Víš, jak se všechno tají. Možná vypadá jako Jan Amos Komenský nebo Karel Hála, co já vím?“</p>
			<p class="MLP_text ParaOverride-1">„Nemůže se Havel nějak znát s&#160;Lopatkou ze Zdíkova?“</p>
			<p class="MLP_text ParaOverride-1">„No moment! To víš, že jo! Lopatka je slavná persona, až toho zavřou, budou se vo něj zajímat všichni chytrolíni na Západě. A&#160;vem si jenom, jak slavnej je jeho táta. Ten tu půlce lidí dělal dlaždice a&#160;obklady.“</p>
			<p class="MLP_text ParaOverride-1">Sejkora strnul, protože úplně zapomněl, že si od starého Lopatky nechal dělat dlažbu v&#160;patře i&#160;v&#160;koupelně.</p>
			<p class="MLP_text ParaOverride-1">„To je všechno, Vlasto.“ Sejkora vstal, dal Suezovi dvacku, Suez sáhl po dvou dalších tatrankách, něco zamumlal a&#160;vyšel ze stanice.</p>
			<p class="MLP_text ParaOverride-1">Co teď?</p>
			<p class="MLP_text ParaOverride-1">Hodí to na Michala?</p>
			<p class="MLP_text ParaOverride-1">Nebo řekne, že ho používá jako informátora?</p>
			<p class="MLP_text ParaOverride-1">Nebo ho přemluví, aby se přiznal, že si jel popovídal s&#160;Havlem?</p>
			<p class="MLP_text ParaOverride-1">Jenže s&#160;Havlem si člověk nemůže jen tak popovídat.</p>
			<p class="MLP_text ParaOverride-1">Přece nejsem taková svině, abych potopil nevinnýho kluka…</p>
			<p class="MLP_text ParaOverride-1">Ale rozhodně zavolám Kristýně, aby si s&#160;ním na pár dní dala pohov.</p>
			<p class="MLP_text ParaOverride-1">Vytočil číslo domů a&#160;doufal, že ho neodposlouchávají.</p>
			<p class="MLP_text ParaOverride-1">Jenže telefon nikdo nezvedal.</p>
			<p class="MLP_text ParaOverride-1">Kde ta holka lítá? Přece je doma a&#160;čeká na výsledek přijímaček…</p>
			<p class="MLP_text ParaOverride-1">K&#160;Mykoproduktě se loudali tři strakoničtí punkeři z&#160;kapely Zelení kanibalové, které měl sledovat v&#160;rámci akce Odpad.</p>
			<p class="MLP_text ParaOverride-1">Mohl by to hodit na nějakého mládežníka.</p>
			<p class="MLP_text ParaOverride-1">A&#160;vybere si ho podle svého gusta, pořádného Ramba, ne tyhle pubertální trosky. Někoho, kdo je stejně vysoký jako on a&#160;má ramena.</p>
			<p class="MLP_text ParaOverride-1">Na chodbě se ozvaly kroky a&#160;Sejkora vykřikl:</p>
			<p class="MLP_text ParaOverride-1">„Cívko, pocem!“</p>
			<p class="MLP_text ParaOverride-1">Do dveří kanceláře nevstoupil jeho podřízený, ale podplukovník krajské vojenské kontrarozvědky.</p>
		</div>
</body>
</html>