<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-38</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-38" xml:lang="cs-CZ">
		<div class="Z-kladn--textový-r-meček">
			<p id="_idParaDest-36" class="MLP_uroven2_kapitola ParaOverride-1">Slavnostní fanfára</p>
			<p class="MLP_text_bez1radku ParaOverride-1">Michal šel městem, aniž vnímal, kam jde, jak ho naučilo dětství. Byl vděčný, že není pod vlivem šumavského, které by ho vedlo do temných koutů lesa nad městem. Slunce ohřívalo zem pod nohama, a&#160;ta se nepropadala a&#160;nevypouštěla jedovaté plyny.</p>
			<p class="MLP_text ParaOverride-1">V&#160;rohu slavnostně vyzdobeného náměstí nasedalo na obrovskou koloběžku dvacet mládežníků a&#160;mládežnic v&#160;bílých tričkách, červených trenýrkách a&#160;červených minisukních.</p>
			<p class="MLP_text_-0-12- ParaOverride-1">Ve vzduchu páchlo zvětralé pivo, zvratky, moč a&#160;bláto, které si Michal táhl s&#160;sebou. Na dveřích koloniálu visela cedule:</p>
			<p class="MLP_text_uprostred ParaOverride-1">PRODEJ ALKOHOLU<br/>DOČASNĚ ZASTAVEN</p>
			<p class="MLP_text_uprostred ParaOverride-1">&#160;POZOR! I&#160;PIVA</p>
			<p class="MLP_text_-12-0- ParaOverride-1">Na tribuně si osamělý pionýr zkoušel nátisk trumpety a&#160;u&#160;pivního stánku s&#160;vlajkou protivínského platanu pokuřoval chlápek s&#160;pivním panděrem.</p>
			<p class="MLP_text ParaOverride-1">„Dáte mi jedno?“</p>
			<p class="MLP_text ParaOverride-1">„Možná kdybys měl svazáckou košili, ale chuligánům nenalejvám.“</p>
			<p class="MLP_text ParaOverride-1">„A&#160;když si ji seženu?“</p>
			<p class="MLP_text ParaOverride-1">„Tobě ji nikdo nepučí, moc smrdíš.“</p>
			<p class="MLP_text ParaOverride-1">„V&#160;kolik začnete?“</p>
			<p class="MLP_text ParaOverride-1">„Až dostanu befel, ale na beton až po projevu. Jenže tobě ho nenatočím ani potom, vypadáš, že uděláš pěknej průser.“</p>
			<p class="MLP_text ParaOverride-1">„Jakej průser?“</p>
			<p class="MLP_text ParaOverride-1">„To víš sám nejlíp, kamaráde.“</p>
			<p class="MLP_text ParaOverride-1">Na horní část náměstí vpochodovalo asi dvacet pionýrů, ale kluk, který mu prodal nábojnici, mezi nimi nebyl.</p>
			<p class="MLP_text_-0-12- ParaOverride-1">Na dveřích hospody oznamoval šedivý papír, že je výjimečně do 16:00 zavřeno, ale Michal výčepního znal, takže odbočil doleva do vlhké tmavé chodby a&#160;otevřel dveře do výčepu.</p>
			<p class="MLP_text_uprostred ParaOverride-1">MLÁDEŽNÍKŮM NENALÉVÁME<br/>(ANI ŠUMAVSKÉ)</p>
			<p class="MLP_text_bez1radku_-12-0- ParaOverride-1">hlásala cedule na pípě, ale nádražáci po noční mastili u&#160;piva karty, u&#160;zdi si nad rumem cosi vykládali cestáři a&#160;u&#160;pípy postával v&#160;černém mundúru kominík, kterého hostinský nikdy nenechal sednout, aby mu neušpinil ubrus a&#160;židli.</p>
			<p class="MLP_text ParaOverride-1">„Dám si jedno.“</p>
			<p class="MLP_text ParaOverride-1">„Tobě nenaleju.“</p>
			<p class="MLP_text ParaOverride-1">„Proč ne?“</p>
			<p class="MLP_text ParaOverride-1">„Něco vyvedeš.“</p>
			<p class="MLP_text ParaOverride-1">„Nejsem svazák.“</p>
			<p class="MLP_text ParaOverride-1">„Tím spíš.“</p>
			<p class="MLP_text ParaOverride-1">„Hele, neblázněte a&#160;dejte mi pivo. Jsem úplně dehydrovanej…“</p>
			<p class="MLP_text ParaOverride-1">„Moc smrdíš.“</p>
			<p class="MLP_text ParaOverride-1">„Tady smrdí každej.“</p>
			<p class="MLP_text ParaOverride-1">„Ale ty smrdíš jinak než vostatní.“</p>
			<p class="MLP_text ParaOverride-1">Z&#160;boku do Michala strčil nazrzlý chlap.</p>
			<p class="MLP_text ParaOverride-1">„Takový holce jako Kristýna…,“ zamžoural na Michala opuchlýma očima, „nesaháš ani po kotníky. Takovou holku chudák jako ty nemůže nikdy milovat. Ty můžeš nanejvýš milovat svý hovno. Počkej… ty smrdíš tak, že nemůžeš milovat ani to.“ Michalův zápach muže úplně přemohl, svalil se zpátky na židli ke štamprli rumu.</p>
			<p class="MLP_text ParaOverride-1">Dveře se otevřely a&#160;do hospody vkročil David Žák, dnes ovšem bez své čepice.</p>
			<p class="MLP_text ParaOverride-1">„Neumíš číst? Svazákům dneska nenalejváme!“ okřikl ho okamžitě hostinský.</p>
			<p class="MLP_text ParaOverride-1">„Nejsem svazák.“</p>
			<p class="MLP_text ParaOverride-1">„To říká každej svazák, než dostane přes držku!“</p>
			<p class="MLP_text ParaOverride-1">David zaváhal, Michal na něho mávl a&#160;oba vyšli na chodbu.</p>
			<p class="MLP_text ParaOverride-1">„Ta básnička včera byla fakt dobrá.“</p>
			<p class="MLP_text ParaOverride-1">„Jaká básnička?“</p>
			<p class="MLP_text ParaOverride-1">„O&#160;samotě v&#160;lese, kde umřel ten osamělej kluk.“</p>
			<p class="MLP_text ParaOverride-1">„Vo žádný básničce nevím.“</p>
			<p class="MLP_text ParaOverride-1">Michal se rozesmál. „Chceš se někde zašít a&#160;popít?“</p>
			<p class="MLP_text ParaOverride-1">„Dneska? To by se tu musel zjevit Ježíš a&#160;rozdávat lahváče.“</p>
			<p class="MLP_text ParaOverride-1">„Pojď za mnou.“</p>
			<p class="MLP_text ParaOverride-1">Dveře na konci tmavé vlhké chodby vedly na zahrádku k&#160;otlučené dřevěné lavičce s&#160;vyhlídkou na silnici do Pasova.</p>
			<p class="MLP_text ParaOverride-1">„Nejmenší soukromá zahradní restaurace na světě. Počkej tady.“</p>
			<p class="MLP_text ParaOverride-1">„Kam jdeš?“</p>
			<p class="MLP_text ParaOverride-1">„Pro zázrak,“ usmál se Michal a&#160;vykročil po schodech.</p>
		</div>
</body>
</html>