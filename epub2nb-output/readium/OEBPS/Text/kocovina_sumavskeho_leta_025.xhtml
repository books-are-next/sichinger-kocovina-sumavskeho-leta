<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-22</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-22" xml:lang="cs-CZ">
		<div class="Z-kladn--textový-r-meček">
			<p id="_idParaDest-20" class="MLP_uroven2_kapitola ParaOverride-1">Ďábelské zvěsti</p>
			<p class="MLP_text_bez1radku ParaOverride-1">Jakmile Sejkora nadepsal HLÁŠENÍ O&#160;PODEZŘELÉ OSOBĚ, všechna energie ho opustila. Doloudal se k&#160;oknu a&#160;sledoval, jak podplukovník Kratochvíl odchází. Vašinka se ohlédl, než vstoupil do vozovky, a&#160;jeho pohled vyjadřoval přesně onu lítost, kterou po deseti plzních a&#160;dvanácti panácích cítili všichni lampasáci, co na své vojáky zvysoka kašlali, dokud z&#160;naprostého zoufalství nevyvedli nějakou neodvolatelnou kravinu.</p>
			<p class="MLP_text ParaOverride-1">Ale to mu už mohlo být jedno.</p>
			<p class="MLP_text ParaOverride-1">Existovala významná tajná vojenská operace, u&#160;které došlo k&#160;provalu, a&#160;oni vědí, že ji na Západ pronesl někdo místní.</p>
			<p class="MLP_text ParaOverride-1">Jestli po výslechu Modré bundy myslel na to, že se přizná, mohl si s&#160;takovým řešením přestat lámat hlavu.</p>
			<p class="MLP_text ParaOverride-1">Teď už mu hrozila velezrada.</p>
			<p class="MLP_text ParaOverride-1">Vrátil se ke stolu a&#160;bezmocně usedl na Borkovcovo místo.</p>
			<p class="MLP_text ParaOverride-1">Nekonečná řada vyznamenání stanice visela na zdi a&#160;na zemi se válel obal od tatranky, který zbyl po Suezovi.</p>
			<p class="MLP_text ParaOverride-1">Na Sueze by se to hodit dalo.</p>
			<p class="MLP_text ParaOverride-1">Býval lampasák a&#160;mohl mít k&#160;<span class="MLP_znak_kurziva_11b">Plánu</span> přístup.</p>
			<p class="MLP_text ParaOverride-1">A&#160;vojenské kontrarozvědce by se rozhodně zamlouval.</p>
			<p class="MLP_text ParaOverride-1">Jen co dopíše to zatracené hlášení o&#160;Michalovi, zjistí, kde Suez bydlí, a&#160;odveze tam svoje zednické hadry.</p>
			<p class="MLP_text_bez1radku_-12-0- ParaOverride-1">V&#160;první z&#160;Leškových garáží našel nabouraný šedivý žigulík. Věděl, jak si Lešek načerno přivydělává, protože opěrky hlavy ve své škodovce měl od něho.</p>
			<p class="MLP_text ParaOverride-1">Na zdi visely fotky letadel a&#160;diplom s&#160;nápisem Goodyear Trophy September 1968 a&#160;na prahu druhé garáže se Lešek bavil se svou manželkou. Ta přišla do Vimperka stejně jako Eva&#160;– na umístěnku jako zdravotní sestra. První roky vyhrožovala, že uteče, pokud Lešek nezačne stavět, a&#160;tak jí postavil tenhle nádherný barák.</p>
			<p class="MLP_text ParaOverride-1">„Zejtra to bude,“ přivítal ho Lešek.</p>
			<p class="MLP_text ParaOverride-1">„Co jsem dlužnej?“</p>
			<p class="MLP_text ParaOverride-1">„Nic.“</p>
			<p class="MLP_text ParaOverride-1">„To nemyslíš vážně.“</p>
			<p class="MLP_text ParaOverride-1">„Bůhví, kdy budu něco potřebovat.“</p>
			<p class="MLP_text ParaOverride-1">„Našel jsem ještě dva lístky dneska večer na Špinarovou.“</p>
			<p class="MLP_text ParaOverride-1">„Já ten virvál moc nemusím.“</p>
			<p class="MLP_text ParaOverride-1">Lešková sáhla po lístcích. „Dík, já pudu ráda. Řeknu ti, ta tvoje holka má ale kuráž! Kdyby mi bylo osmnáct a&#160;rozflákala bych tátovi auto, zakope mě na kompost.“</p>
			<p class="MLP_text ParaOverride-1">Sejkora na ni zmateně pohlédl.</p>
			<p class="MLP_text ParaOverride-1">„To auto přece naboural Michal.“</p>
			<p class="MLP_text ParaOverride-1">„Kristýna říkala, že ho nabourala ona!“</p>
			<p class="MLP_text ParaOverride-1">„Určitě?“</p>
			<p class="MLP_text ParaOverride-1">„Jo,“ ozval se Lešek.</p>
			<p class="MLP_text ParaOverride-1">„Počkej… Michal tu bouračku vzal na sebe?“</p>
			<p class="MLP_text ParaOverride-1">„Můžeš bejt rád, že se zabouchla do tak férovýho kluka. Žádnej vzornej občan z&#160;něj asi nebude, ale podrazák to teda není.“</p>
			<p class="MLP_text ParaOverride-1">„To snad ne. Hele, nevíš, kdo tu lítá s&#160;práškovacím letadlem?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Jseš v&#160;družstvu, ne?“</p>
			<p class="MLP_text ParaOverride-1">„Jedna věc je někomu vopravit auťák a&#160;druhá někoho prásknout.“</p>
			<p class="MLP_text ParaOverride-1">„Ten chlap mě dostal do pěknýho průseru. A&#160;já taky leccos držím pod pokličkou.“ Sejkora kývl k&#160;rozmontovaným autům.</p>
			<p class="MLP_text ParaOverride-1">„No tak dobře. Starej Vedral. Nedáš si štamprli?“</p>
			<p class="MLP_text ParaOverride-1">„Musím jet.“</p>
			<p class="MLP_text ParaOverride-1">Když Sejkora vyšel ven, už si byl jistý, co udělá. Zajede za Michalem a&#160;namluví mu, že jeho auto ve čtvrtek odpoledne půjčil Suezovi, aby si dojel pro cihly.</p>
			<p class="MLP_text ParaOverride-1">Zkrachovalý lampasák, co přišel o&#160;všechno, si obvinění z&#160;kontaktů s&#160;Václavem Havlem bude vykládat jen jako další nevyhnutelnou ránu osudu.</p>
			<p class="MLP_text ParaOverride-1">A&#160;o&#160;Suezovi by mohlo být něco ve složkách, které Borovec schovával doma.</p>
			<p class="MLP_text ParaOverride-1">Z&#160;těch by se Suezovi daly ještě přišít zajímavé věci.</p>
			<p class="MLP_text ParaOverride-1">Sice nevěděl, jak se k&#160;nim dostane, ale ulevilo se mu, jako by už všechno vyřešil.</p>
		</div>
</body>
</html>