<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-37</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-37" xml:lang="cs-CZ">
		<div class="Z-kladn--textový-r-meček">
			<p id="_idParaDest-35" class="MLP_uroven2_kapitola ParaOverride-1">Rodinné domy</p>
			<p class="MLP_text_bez1radku ParaOverride-1">V&#160;deset hodin začínala další porada. Jestli budou zase mlít o&#160;zemědělství v&#160;Maďarsku a&#160;odborech v&#160;Polsku…</p>
			<p class="MLP_text ParaOverride-1">Na cestě k&#160;domu spatřil Sejkora dívenku v&#160;tričku a&#160;sukni, která v&#160;jedné ruce vlekla cestovní tašku a&#160;v&#160;druhé skateboard, který na Setkání mládeže ještě neviděl. Dívenka vypadala mladince, jako by jí bylo dvanáct.</p>
			<p class="MLP_text ParaOverride-1">„Do stanového městečka sejde na druhou stranu.“</p>
			<p class="MLP_text ParaOverride-1">„Já jdu špatně?“</p>
			<p class="MLP_text ParaOverride-1">„Musíte nahoru na Vodník. Já vás svezu.“ Sáhl po tašce, dívenka ucukla rukou.</p>
			<p class="MLP_text ParaOverride-1">„To dojdu,“ špitla.</p>
			<p class="MLP_text ParaOverride-1">„Přece se nepotáhnete v&#160;tomhle horku. Nastupte si.“</p>
			<p class="MLP_text ParaOverride-1">Zavrtěla hlavou, zírala na skateboard, a&#160;jemu to konečně došlo.</p>
			<p class="MLP_text ParaOverride-1">Když ji někdo uvidí s&#160;esenbákem, budou si myslet, že na ostatní donáší.</p>
			<p class="MLP_text ParaOverride-1">„Jak chcete,“ zamumlal.</p>
			<p class="MLP_text_bez1radku_-12-0- ParaOverride-1">Na hladině Vodníku, obvykle pokryté nazelenalým slizem, pluly dnes ráno bílé voskované kelímky, které si pionýři na své povinné sobotní brigádě přitahovali větvemi. Nad vojenskými stany se třepotaly krepové fáborky. Mezi zkroucenými třešněmi spatřil křesanovský rybník, na který chodívali místní pytlačit, a&#160;za další zatáčkou ženu, která také táhla velkou tašku, jen už to nebyla dívenka, i&#160;když byla drobná a&#160;pořád štíhlá.</p>
			<p class="MLP_text ParaOverride-1">„Já vám pomůžu, paní Hellnerová.“</p>
			<p class="MLP_text ParaOverride-1">„Prosím tě, máš město plný mladejch holek, a&#160;budeš se starat vo starou bábu? Co tu vůbec děláš?“</p>
			<p class="MLP_text ParaOverride-1">„Kontroluju práškování.“ Byl rád, že nemusí říkat, že jede k&#160;Leš­kovi pro auto. „Ukažte.“ Usmála se, když jí vzal tašku, a&#160;jeho potěšilo, že je tu někdo, kdo je mu za pomoc vděčný.</p>
			<p class="MLP_text ParaOverride-1">„Nevíte, kdo tu lítá s&#160;práškovacím letadlem?“</p>
			<p class="MLP_text ParaOverride-1">„Myslíš, že mi někdo něco řekne?“</p>
			<p class="MLP_text ParaOverride-1">„Třeba jste někoho viděla.“</p>
			<p class="MLP_text ParaOverride-1">„Já už ani pomalu nerozeznám letadlo vod čmeláka. Co Kristýna? Jak se má?“</p>
			<p class="MLP_text ParaOverride-1">„Dobře.“ Začala kouřit a&#160;přestala uklízet, pomyslel si, a&#160;skoro zaskřípal zuby.</p>
			<p class="MLP_text ParaOverride-1">„Vyrostla z&#160;ní krásná holka.“</p>
			<p class="MLP_text ParaOverride-1">„To jo,“ zamumlal. Má se zeptat na jejího syna? S&#160;Milanem bývali kamarádi, ale teď to bude vypadat, že ho zajímá, jak emigranti udržují kontakty s&#160;domovem.</p>
			<p class="MLP_text ParaOverride-1">„A&#160;Michal je moc šikovnej kluk. Včera přišel na vodoměr a&#160;vyptával se na tátu. Řekla jsem mu o&#160;tom vojákovi wehrmachtu. Můj táta ho viděl ten den, kdy zabili Rudu.“</p>
			<p class="MLP_text ParaOverride-1">„To jsou jen takový řeči, ne?“</p>
			<p class="MLP_text ParaOverride-1">Krátce na něho pohlédla. „Michal chtěl taky vidět fotky.“</p>
			<p class="MLP_text ParaOverride-1">„Jaký fotky?“ zeptal se znepokojeně.</p>
			<p class="MLP_text ParaOverride-1">„Pojď, já ti je ukážu, upekla jsem koláč.“</p>
			<p class="MLP_text ParaOverride-1">Bylo lepší vědět, o&#160;jaké fotky jde, takže si po letech prohlédl zahrádku obehnanou nízkým plotem, šest bílých růží a&#160;otlučený rozpadající se zámek z&#160;kamínků, který jí Milan postavil pod okny. Neopravovala ho, bála se, že si někdo bude stěžovat, jak dává na odiv, že její syn staví domy v&#160;Bavorsku, a&#160;ona před domem vystavuje buržoazní vymoženost.</p>
			<p class="MLP_text ParaOverride-1">Celé Hrabice se změnily. Když tu byl s&#160;tátou jako kluk, stávaly na návsi vápnem omítnuté statky, které se proměnily v&#160;šedivé pevnosti s&#160;plechovými vraty, pokryté břízolitovou omítkou.</p>
			<p class="MLP_text ParaOverride-1">Všechno, co připomínalo sedlačení, zmizelo. Slepice, které kdysi pobíhaly po návsi, schovávali místní ve výbězích u&#160;lesa, aby nikdo neviděl, že hospodaří.</p>
			<p class="MLP_text ParaOverride-1">Ukusoval tvarohový koláč, prohlížel si články z&#160;bavorských novin a&#160;fotky kliniky bundeswehru.</p>
			<p class="MLP_text ParaOverride-1">„Pořád si s&#160;Rudou něco kreslili, tenkrát když Milan dostal práci jako architekt na natáčení filmu o&#160;Remagenu.“</p>
			<p class="MLP_text ParaOverride-1">„Nejspíš kreslili ten barák, co už Ruda nepostavil,“ vzpomněl si Sejkora. „Kdy se ten film točil?“</p>
			<p class="MLP_text ParaOverride-1">„Začali natáčet desátýho dubna 1968,“ odpověděla bez zaváhání a&#160;Sejkora pochopil, že v&#160;té době pořád žije. Její syn tu má práci a&#160;budoucnost, ve které jeho děti běhají po zahradě a&#160;dívají se na Boubín a&#160;lesní louky. „V&#160;severních Čechách si mohli Američani rozstřílet kostely a&#160;baráky po Němcích. Milan tam vzal kluky, co dělali u&#160;Oty, i&#160;Cívku, Vrabce, Kaňku, vydělali si majlant. Taky si nakradli zbraně a&#160;uniformy.“</p>
			<p class="MLP_text ParaOverride-1">Sejkora přikývl, protože z&#160;toho samozřejmě byl průšvih, ve Vimperku se pak hledaly uniformy americké armády a&#160;wehr­machtu.</p>
			<p class="MLP_text ParaOverride-1">„Byl tam i&#160;Ota?“</p>
			<p class="MLP_text ParaOverride-1">„Jo. Všichni měli před vojnou, jeli si vydělat. Dneska se tím nikdo nechlubí, eště by mu udělali černej puntík, že makal pro Američany.“</p>
			<p class="MLP_text ParaOverride-1">„A&#160;Tonda Lešek tam byl?“</p>
			<p class="MLP_text ParaOverride-1">„Taky.“</p>
			<p class="MLP_text ParaOverride-1">O&#160;filmu Sejkora věděl, že se v&#160;něm ustupující Němci snaží vyhodit do vzduchu poslední most přes Rýn. V&#160;kinech se ale nepromítal, protože američtí vojáci se ve filmu chovali jako hrdinové.</p>
			<p class="MLP_text ParaOverride-1">„Most stál u&#160;Davle, jenže na něm nebyla železnice, takže Milan navrhoval imitace kolejí a&#160;slepej tunel, co ústil do skály.</p>
			<p class="MLP_text ParaOverride-1">Ráno 21.&#160;srpna čekal českej komparz na natáčení ve stejnokrojích americký i&#160;německý armády, a&#160;na silnici u&#160;mostu vyjely ruský tanky, natočily věže a&#160;vypadalo to, že všechny postřílej, Rusové o&#160;natáčení vůbec nevěděli!</p>
			<p class="MLP_text ParaOverride-1">Naštěstí se nic nestalo. Ale s&#160;natáčením byl šlus, Američani postavili most v&#160;Itálii a&#160;přemlouvali Rusáky, aby vrátili zabavený rekvizity a&#160;kostýmy. Ti je použili jako důkaz, že tu američtí i&#160;němečtí vojáci běhali s&#160;nabitejma samopalama. Komparzistům hrozili, že jim to přičtou jako plánování ozbrojený akce proti vojákům Varšavské smlouvy. I&#160;proto Milan utekl tak rychle.“</p>
			<p class="MLP_text ParaOverride-1">Podala mu další fotku. Vnučky, dvojčata, byly asi stejně staré jako Kristýna, jedna světlovlasá, druhá černovlasá, takže si vzpomněl na Kristýnu a&#160;Petru.</p>
			<p class="MLP_text ParaOverride-1">Na břehu alpského jezera se za nimi modrá voda leskla jako nebe, které sestoupilo mezi hory, a&#160;on myslel na kelímky a&#160;sliz na Vodníku.</p>
			<p class="MLP_text ParaOverride-1">„Jedna chce studovat archeologii a&#160;druhá design.“</p>
			<p class="MLP_text ParaOverride-1">Takhle rozesmáté děti bude mít Petra, jeho neteř. Jestli se jí narodí kluci, budou zlézat alpské vrcholy a&#160;plavat v&#160;horských jezerech, aby obstáli na společném cvičení s&#160;americkou armádou.</p>
			<p class="MLP_text ParaOverride-1">„Milan má nádherný holky,“ řekl s&#160;hlubokým povzdechnutím.</p>
			<p class="MLP_text_bez1radku_-12-0- ParaOverride-1">Lešková měla kůži tak povadlou, jako by zestárla o&#160;deset let. Anebo je zblblej holkama z&#160;fotek a&#160;svazačkama, co vypadají na dvanáct.</p>
			<p class="MLP_text ParaOverride-1">„Ani sis včera nebyl zatrsat,“ pronesla chraplavým hlasem. Určitě řádila celou noc, chlast a&#160;nikotin táhl až k&#160;němu. Připomínala Romky, co se v&#160;hospodě v&#160;Horní Vltavici praly o&#160;chlapy. Jedna z&#160;nich na něho vytáhla sekyru a&#160;při výslechu to zdůvodňovala tím, že se jí Sejkora líbil a&#160;chtěla mu to dát najevo.</p>
			<p class="MLP_text ParaOverride-1">„Dáš si kafe?“</p>
			<p class="MLP_text ParaOverride-1">„Zrovna jsem jedno měl. Je Tonda doma?“</p>
			<p class="MLP_text ParaOverride-1">„Jo.“ Ani se nehnula, stála s&#160;pravou rukou na rámu dveří, takže viděl její zarostlé podpaží. „Kakaový sušenky třeba?“</p>
			<p class="MLP_text ParaOverride-1">„Potřebuju mluvit s&#160;Tondou.“</p>
			<p class="MLP_text ParaOverride-1">„V&#160;rádiu hlásili, že Mohorita ve Vimperku pronese projev. Jestli to takhle půjde dál, třeba u&#160;nás Reagan a&#160;Gorbačov podepíšou smlouvu o&#160;světovým míru, možná u&#160;stánku s&#160;párkama na koupališti, co myslíš?“</p>
			<p class="MLP_text ParaOverride-1">Pohlédl do jejích tmavých očí. Vždycky s&#160;každým trochu flirtovala, ale teď měl pocit, že ho jen zdržuje.</p>
			<p class="MLP_text_bez1radku_-12-0- ParaOverride-1">Prošel oběma garážema, ale nenašel v&#160;nich jedinou stopu po své škodovce. Ve třetí kluk v&#160;lesklé modré přilbě túroval motor sportovní motorky. Když uviděl Sejkorovu uniformu, poněkud zaskočený pohlédl na Leška, který se narovnal z&#160;betonové podlahy poseté nářadím a&#160;chromovými disky.</p>
			<p class="MLP_text ParaOverride-1">„Jen klid, počkej tady,“ prohodil Lešek ke klukovi a&#160;kývl na Sejkoru.</p>
			<p class="MLP_text ParaOverride-1">Vyšli na dvůr, zamířili k&#160;zahradě a&#160;Lešek omluvně pronesl:</p>
			<p class="MLP_text ParaOverride-1">„Všichni chtěj, aby jim výfuk řval na kilometry.“</p>
			<p class="MLP_text ParaOverride-1">„Tenhle kravál musej slyšet až ve Vimperku na sídlišti.“</p>
			<p class="MLP_text ParaOverride-1">„No&#160;a? Vopravuju letecký motory pro statky, v&#160;těch to taky praská jak při vostrý střelbě.“</p>
			<p class="MLP_text ParaOverride-1">„Doufej, že tě nikdo neudá.“</p>
			<p class="MLP_text ParaOverride-1">„Snad to stopíš, ne?“</p>
			<p class="MLP_text ParaOverride-1">„Auto je hotový?“</p>
			<p class="MLP_text ParaOverride-1">„Jo, dal jsem ho tamhle, aby ho nikdo nevočumoval.“ Ukázal ke dvěma třešním, mezi nimiž spatřil Sejkora svou milovanou škodovku. Předek byl opravený a&#160;čerstvě nastříkaný lak se na slunci leskl.</p>
			<p class="MLP_text ParaOverride-1">Došel k&#160;autu a&#160;pohladil kapotu. Motor se rozběhne a&#160;jeho ztrápené srdce se uklidní.</p>
			<p class="MLP_text ParaOverride-1">„Zrovna jdu vod Hellnerový. Vykládala vo vojákovi bundeswehru, kterýho její táta viděl ten den, co zabili Rudu.“</p>
			<p class="MLP_text ParaOverride-1">„Přesně na to samý se ptal Michal. A&#160;taky mu vrtala hlavou ta fotka.“</p>
			<p class="MLP_text ParaOverride-1">„Jaká fotka?“</p>
			<p class="MLP_text ParaOverride-1">„Jsme na ní já, Ruda, Milan, Vrabec, motorky…“</p>
			<p class="MLP_text ParaOverride-1">„Myslíš tu fotku z&#160;Včelný?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">Sejkora cítil, jak mu leknutím škublo ve tváři.</p>
			<p class="MLP_text ParaOverride-1">Fotku z&#160;jeho obýváku nesebrala Kristýna.</p>
			<p class="MLP_text ParaOverride-1">Michal mu šmejdí po baráku.</p>
			<p class="MLP_text ParaOverride-1">Kdyby s&#160;Kristýnou našli další fotky…</p>
			<p class="MLP_text ParaOverride-1">Stejně jako ráno si ani teď s&#160;tak děsivou představou nedokázal poradit.</p>
		</div>
</body>
</html>