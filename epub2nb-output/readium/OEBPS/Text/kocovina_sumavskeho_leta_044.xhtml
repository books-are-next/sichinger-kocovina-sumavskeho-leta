<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-41</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-41" xml:lang="cs-CZ">
		<div class="Z-kladn--textový-r-meček">
			<p id="_idParaDest-39" class="MLP_uroven2_kapitola ParaOverride-1">Veřejný postoj</p>
			<p class="MLP_text_bez1radku ParaOverride-1">Roh ulice zatarasilo rogalo, které místní svazáci táhli na náměstí na zádech. Původně chtěli vyletět ze zámku a&#160;přistát až na náměstí, ale Sejkora to z&#160;bezpečnostních důvodů zatrhl.</p>
			<p class="MLP_text ParaOverride-1">Usedl k&#160;psacímu stroji, aby sepsal hlášení o&#160;včerejších výrocích soudruha Mohority.</p>
			<p class="MLP_text ParaOverride-1">Možná ho Prachatičtí chtějí jen vyhecovat, když ho Borovec doporučil jako šéfa stanice.</p>
			<p class="MLP_text ParaOverride-1">Jenže Modrá bunda doopravdy zuřil.</p>
			<p class="MLP_text ParaOverride-1">A&#160;je tu ta fotka dívenky se skateboardem.</p>
			<p class="MLP_text ParaOverride-1">Co po něm chtějí?</p>
			<p class="MLP_text ParaOverride-1">Vasil Mohorita byl přece podle Kaňky ráno na stanici a&#160;v&#160;optimistické náladě odešel do stanového městečka na Vodník, aby nasál atmosféru a&#160;připravil si projev.</p>
			<p class="MLP_text ParaOverride-1">„Tu bednu šumavskýho jsem Mohoritovi už nesháněl,“ hlásil mu Kaňka.</p>
			<p class="MLP_text ParaOverride-1">„Proč ne?“</p>
			<p class="MLP_text ParaOverride-1">„Voni vám to neřekli?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„S&#160;Mohoritou je konec.“</p>
			<p class="MLP_text ParaOverride-1">„Jak to myslíš?“</p>
			<p class="MLP_text ParaOverride-1">„Ráno si chtěl prohlídnout stanový městečko, a&#160;když se procházel osadou Prachatice, vylez ze stanu kluk a&#160;pozvracel mu boty a&#160;kalhoty. Mohoritu chytil rapl a&#160;neskutečně ho seřval. Bylo u&#160;toho asi dvacet svazáků a&#160;rychle se to rozkřiklo.“</p>
			<p class="MLP_text ParaOverride-1">„Kde je Mohorita teď?“</p>
			<p class="MLP_text ParaOverride-1">„Prej se složil a&#160;zdrhnul.“</p>
			<p class="MLP_text ParaOverride-1">„A&#160;ten kluk?“</p>
			<p class="MLP_text ParaOverride-1">„Hledaj ho Prachatický&#160;– ve stanu po něm zbyla akorát nedopitá flaška šumavskýho. A&#160;víte, co vyvedl Podruh?“</p>
			<p class="MLP_text ParaOverride-1">Do kanceláře bez zaklepání vstoupil Modrá bunda a&#160;Sejkora se okamžitě postavil do pozoru: „To hlášení jsem ještě nedodělal. Já…“</p>
			<p class="MLP_text ParaOverride-1">„Na hlášení se vykašli, soudruhu. Došlo k&#160;naprostému průlomu.“ Modrá bunda počkal, až Kaňka vycouvá z&#160;kanceláře, vytáhl z&#160;kapsy fotografii a&#160;Sejkora cítil, jak se mu bolavý žaludek svírá strachy.</p>
			<p class="MLP_text ParaOverride-1">Jenže na obrázku nestál ve své uniformě s&#160;mladičkou svazačkou, byl na ní Michal vedle mladíka u&#160;táborového ohně.</p>
			<p class="MLP_text ParaOverride-1">„Znáš toho kluka vedle Julia?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„David Žák z&#160;Prachatic. Syn našeho prachatického disidenta. Jeho táta samozřejmě sedí. My si svoje lidi ohlídat dokážem.“</p>
			<p class="MLP_text ParaOverride-1">Náš disident, to zní opravdu hrdě, napadlo Sejkoru.</p>
			<p class="MLP_text ParaOverride-1">„Máme důkazy nejen o&#160;tom, že pozvracel boty a&#160;kalhoty soudruha Mohority, ale i&#160;očité svědky toho, co jeho otec provedl na vojenském cvičení Odra–Labe v&#160;Polsku.“</p>
			<p class="MLP_text ParaOverride-1">„Co provedl?“</p>
			<p class="MLP_text ParaOverride-1">„Nebudeš věřit, soudruhu, jak často kráčí děti ve stopách svých otců. Během cvičení v&#160;létě 1968 v&#160;Polsku pozvracel starý Žák nohy generála Jaruzelského. Máme čtyři svědky z&#160;Prachatic, záložáky, kteří jsou ochotni svědčit.</p>
			<p class="MLP_text ParaOverride-1">Stalo se to v&#160;době, kdy soudruh Jaruzelski nebyl ve vrcholné funkci, stejně jako soudruh Mohorita, a&#160;právě z&#160;toho můžeme usuzovat na stejný vzorec podvratného chování.“</p>
			<p class="MLP_text ParaOverride-1">„Kde je ten David teď?“</p>
			<p class="MLP_text ParaOverride-1">„To ještě nevíme. Ale vzpomeň si na kontakt u&#160;Lopatků. Vidíš tu čepici?“</p>
			<p class="MLP_text ParaOverride-1">Hučka na hlavě Davida Žáka se podobala Sejkorově zednické čepici. David byl navíc stejně vysoký jako on, a&#160;kdyby na sebe natáhl bundu od montérek, nejspíš by zezadu vypadali stejně.</p>
			<p class="MLP_text ParaOverride-1">„Vsadím se, že náš borec nemá na čtvrtek ve čtyři alibi.“</p>
			<p class="MLP_text ParaOverride-1">Sejkora znovu pohlédl na fotku a&#160;nesmírně se mu ulevilo. Jakmile do toho zatáhnou někoho, koho chtějí potopit, žádné alibi tomu chudákovi nepomůže.</p>
			<p class="MLP_text ParaOverride-1">U&#160;Michala si nebyli jistí, protože ho neznají.</p>
			<p class="MLP_text ParaOverride-1">Ale David Žák je jejich člověk, odrovnají ho a&#160;ještě z&#160;vyřizování osobních účtů vyrobí dlouhodobě rozpracovanou tajnou operaci, která jim od ministerstva vnitra vynese mimořádnou pochvalu.</p>
			<p class="MLP_text ParaOverride-1">Takže Michal je z&#160;obliga. A&#160;já taky, došlo Sejkorovi.</p>
			<p class="MLP_text ParaOverride-1">„Havlovým plánem bylo zabránit soudruhu Mohoritovi v&#160;projevu a&#160;znemožnit ho mezi organizovanou mládeží. Havel u&#160;Lopatků instruoval Žáka. Disidenti mají z&#160;Mohority strach, je mladý a&#160;plný energie. Viděl jsi v&#160;poslední době Havla?“</p>
			<p class="MLP_text ParaOverride-1">Sejkora otevřel ústa a&#160;vydal mlhavé „Ne.“</p>
			<p class="MLP_text ParaOverride-1">„Ten se nedožije ani příští spartakiády.“ Modrá bunda se spokojeně zachechtal. „Za deset minut se na bezpečnostním štábu sejdem se soudruhy z&#160;ministerstva vnitra. Dostaneš instrukce. Na hlášení se vykašli. Přijď včas.“</p>
			<p class="MLP_text ParaOverride-1">Sejkora přikývl.</p>
			<p class="MLP_text ParaOverride-1">„Kdyby se soudruzi z&#160;ministerstva ptali na činnost kolegů z&#160;vojenské kontrarozvědky, výrazněji s&#160;tebou nespolupracují. V&#160;tom si snad rozumíme, ne?“</p>
			<p class="MLP_text ParaOverride-1">Sejkora znovu přikývl.</p>
			<p class="MLP_text_bez1radku_-12-0- ParaOverride-1">Vchod do lesnické školy byl dnes odemčený. Sejkora došel k&#160;zasedací místnosti, ale z&#160;přítmí chodby se ozvalo:</p>
			<p class="MLP_text ParaOverride-1">„Tam nemůžete.“ Třicetiletý chlap v&#160;civilu, kterého tu ještě neviděl, mu zastoupil cestu.</p>
			<p class="MLP_text ParaOverride-1">„Já jsem…“</p>
			<p class="MLP_text ParaOverride-1">„Vím, kdo jste. Máte počkat tady.“</p>
			<p class="MLP_text_-0-12- ParaOverride-1">Sejkora pokrčil rameny a&#160;sedl si na lavičku k&#160;oknu, kde ležely nové Vimperské aktuality. Ze zvyku nalistoval pátou stranu s&#160;rubrikou ZE STANICE VIMPERSKÉ VB.</p>
			<p class="MLP_dopis_bez1radku_-I- ParaOverride-1">Hlídka VB zajistila v&#160;pondělí 21.&#160;května třiadvacetiletého muže, který na chodbě jednoho z&#160;panelových domů ukradl dětské kolo, na kterém vrážel do dveří jednotlivých bytů, přičemž vykřikoval protistátní hesla.</p>
			<p class="MLP_text_-12-0- ParaOverride-1">V&#160;článku nestálo, že panelák postavil Armstav a&#160;bydleli v&#160;něm jen vojáci z&#160;povolání, ani to, jak mladík řval, že ho na vojnu nikdo nedostane, a&#160;jestli se s&#160;ním rozejde jeho slečna, všechny lampasáky v&#160;paneláku pochytá, rozřeže na kousky a&#160;rozháže divočákům na Boubíně.</p>
			<p class="MLP_text ParaOverride-1">Tohle by si měl přečíst Modrá bunda, aby pochopil, s&#160;čím tady bojujeme&#160;– se šílenstvím, které tu každého popadne před vojnou. Všichni příliš dobře vědí, že až se vrátí, všechny krásné dcery lampasáků budou pryč, co nejdál od svých věčně ožralých tátů a&#160;osamělých ubrečených mám, a&#160;žádné jiné holky sem nikdo nedostane&#160;– leda by vláda zase zavedla systém umístěnek.</p>
			<p class="MLP_text ParaOverride-1">Vrátí se do města duchů a&#160;bylinných přeludů, jako jsem se po vojně vrátil já.</p>
			<p class="MLP_text ParaOverride-1">Na dvoře vrzly dveře a&#160;ze sklepa vyšla uklízečka Lisická s&#160;kýblem a&#160;koštětem v&#160;ruce.</p>
			<p class="MLP_text_-I- ParaOverride-1">Další případ se odehrál v&#160;Zámecké ulici…</p>
			<p class="MLP_text ParaOverride-1">V&#160;Zámecké bydlí Borovec, napadlo Sejkoru a&#160;vyběhl na dvůr.</p>
			<p class="MLP_text ParaOverride-1">Dveře za ním bouchly a&#160;Lisická se otočila. „To jste vy!? Já včera vůbec nemohla spát! Svazáci nám načurali na záhony, tráva vypadá, jako by na ni nalili bělidlo…“</p>
			<p class="MLP_text ParaOverride-1">„Paní Lisická, mluvil jsem s&#160;Jirkou Borovcem.“</p>
			<p class="MLP_text ParaOverride-1">„Jak je na tom?“</p>
			<p class="MLP_text ParaOverride-1">„Bledě.“</p>
			<p class="MLP_text ParaOverride-1">„Chudák.“</p>
			<p class="MLP_text ParaOverride-1">„Chtěl, abych vás poprosil o&#160;klíče, má doma čaj, který mu v&#160;nemocnici došel.“</p>
			<p class="MLP_text ParaOverride-1">„Čaj?“ řekla nedůvěřivě, protože Borovec pil všechno kromě čaje a&#160;kakaa.</p>
			<p class="MLP_text ParaOverride-1">„Od dcery.“</p>
			<p class="MLP_text ParaOverride-1">„Milena za ním nebyla už třicet let.“</p>
			<p class="MLP_text ParaOverride-1">„Poslala ho poštou. Cpou do něj nějakou chemii, dobře se mu po něm spí, uvaří mu ho Maruška Hojsová, sestřička, tu přece znáte…“ Dobrácky se usmál, aby ji přesvědčil, že všechny jeho lži jsou v&#160;naprostém pořádku.</p>
			<p class="MLP_text ParaOverride-1">„Vyženete vod nás tu verbež?“</p>
			<p class="MLP_text ParaOverride-1">„Určitě. Pošlu tam Kaňku.“</p>
			<p class="MLP_text ParaOverride-1">Vytáhla svazek šesti klíčů a&#160;dva oddělila. „Tendle je vod branky na zahradě a&#160;tendle vod baráku. Ale zujte se a&#160;všechno vraťte, kde to bylo.“</p>
			<p class="MLP_text ParaOverride-1">S&#160;klíči se vrátil na chodbu lesnické školy a&#160;zpátky na lavičku usedl v&#160;okamžiku, kdy z&#160;kuchyně vyšel s&#160;vajíčkem na tvrdo a&#160;kouskem chleba fotograf Viener.</p>
			<p class="MLP_text ParaOverride-1">„Už jsi četl noviny?“ prohodil a&#160;sedl si vedle Sejkory, aniž si všiml tajného v&#160;přítmí.</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Mohorita je v&#160;Rudém právu i&#160;Mladý frontě na první straně. Z&#160;Prahy přijelo osm novinářů. O&#160;projevu se bude psát všude.“</p>
			<p class="MLP_text ParaOverride-1">Asi tomu nebudeš věřit, napadlo Sejkoru, ale osm novinářů si sbalí tužky a&#160;vrátí se do Prahy a&#160;celý víkend budou ze všech sil popisovat, jak úžasně pokračuje přestavba, ale neřekl nic, nechtěl Vienerovi kazit iluzi, že bude svědkem chvíle, ve které se přepisují dějiny.</p>
			<p class="MLP_text ParaOverride-1">„Neslyšel jsi, jak nahoře u&#160;Drosselhofu pobíhal v&#160;osmašedesátým německej voják?“</p>
			<p class="MLP_text ParaOverride-1">Viener zareagoval jako každý novinář: „Kdo to říkal?“</p>
			<p class="MLP_text ParaOverride-1">„To je jedno, kdo to říkal.“</p>
			<p class="MLP_text ParaOverride-1">„Tak to jsem teda neslyšel.“</p>
			<p class="MLP_text ParaOverride-1">„Někdo to šíří po městě. Ale já ho chytnu,“ dodal Sejkora přesvědčivě pro příslušníka za rohem.</p>
			<p class="MLP_text ParaOverride-1">„No,“ prohodil Viener, „na druhou stranu je fakt, že se tam kolem jednadvacátýho srpna motala spousta lidí, Hrabičtí i&#160;Vimperáci.“</p>
			<p class="MLP_text ParaOverride-1">„Kolem Drosselhofu?“</p>
			<p class="MLP_text ParaOverride-1">„Kudlička byl v&#160;nemocnici s&#160;kýlou, hospodářství zůstalo vopuštěný, kozy, ovce… Lidi, co bydleli poblíž, se báli, že Rusové ta zvířata sežerou.“</p>
			<p class="MLP_text ParaOverride-1">„Takže je chtěli sežrat sami?“</p>
			<p class="MLP_text ParaOverride-1">„Tak nějak.“</p>
			<p class="MLP_text ParaOverride-1">Jenže to nic nevysvětlovalo. Michalův táta by ke kasárnám nejel kvůli ovcím a&#160;kozám.</p>
			<p class="MLP_text ParaOverride-1">„Můžeš dovnitř, soudruhu,“ ozval se hlas ze tmy, Viener sebou trhl a&#160;chleba mu upadl na zem.</p>
			<p class="MLP_text_bez1radku_-12-0- ParaOverride-1">U&#160;stolu seděli čtyři muži z&#160;ministerstva vnitra a&#160;Modrá bunda. Po zástupcích SSM, okresu a&#160;města nebylo ani památky.</p>
			<p class="MLP_text ParaOverride-1">„Tak ty jsi soudruh Sejkora,“ přivítal ho asi šedesátiletý muž v&#160;tmavém obleku, který vypadal jako udřený odborář z&#160;amerického filmu o&#160;bezohledné nesocialistické justici.</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Krásná akce v&#160;krásném městě, viď? Člověk se hned cítí líp, když vidí tolik mládí. A&#160;ty jsi také ještě mladý.“</p>
			<p class="MLP_text ParaOverride-1">Sejkora se usmál, přikývnul a&#160;pomyslel si, že udělal dobře, když se oholil.</p>
			<p class="MLP_text ParaOverride-1">„Mluvili jsme se soudruhem Borovcem. Vkládá do tebe velké naděje. To ale neznamená, že můžeš automaticky pomýšlet na služební postup.“</p>
			<p class="MLP_text ParaOverride-1">„Já na něj automaticky nepomýšlím.“ Ta věta Sejkorovi vyklouzla z&#160;úst, jako když brankáři při prudké střele vypadne z&#160;lapačky puk.</p>
			<p class="MLP_text ParaOverride-1">„Včera jsi neformálně hovořil se soudruhem Mohoritou.“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Co jste probírali?“</p>
			<p class="MLP_text ParaOverride-1">Sejkora se uchýlil k&#160;mantře, jejíž bezpečí mu už dvě desítky let zaručoval prezident Svoboda: „Soudruh Mohorita se zajímal o&#160;dvaadvacet bylin, které…“</p>
			<p class="MLP_text ParaOverride-1">„Nevyjadřoval se o&#160;rezignaci?“</p>
			<p class="MLP_text ParaOverride-1">Sejkora zaváhal.</p>
			<p class="MLP_text ParaOverride-1">„Ne. O&#160;rezignaci se nevyjadřoval.“</p>
			<p class="MLP_text ParaOverride-1">„A&#160;nezmiňoval se, že se necítí zralý na politickou práci v&#160;terénu?“</p>
			<p class="MLP_text ParaOverride-1">„Ne,“ řekl Sejkora po delším zaváhání.</p>
			<p class="MLP_text ParaOverride-1">„Chápej nás dobře, soudruhu. Tlak na soudruha generálního tajemníka Gustáva Husáka sílí. Sužuje ho silná cukrovka, šedý zákal, navíc od tragické smrti manželky je na tom psychicky velmi špatně. Žije sám, společensky trpí tím, že byl celý život tak… slovensky autoritativní.“</p>
			<p class="MLP_text ParaOverride-1">Sejkora přikývl. Slovenská autoritativnost ve federální stranické mluvě znamenala, že ho Češi svorně potopí.</p>
			<p class="MLP_text ParaOverride-1">„A&#160;po návštěvě generálního tajemníka ÚV&#160;KSSS také víme, že soudruh Gorbačov není zdaleka takový radikál, jak se jeví. Provádět reformy je ošemetné. Vsadit na někoho příliš mladého se nemusí vyplatit. Možná onen ranní incident, ke kterému došlo ve stanovém městečku, umožní soudruhovi Mohoritovi odejít s&#160;čistým štítem.“</p>
			<p class="MLP_text ParaOverride-1">Sejkora si nebyl jistý, jestli čistý štít není vzhledem k&#160;poblitým kalhotám vtip, ale soudruh pokračoval, aniž hnul brvou. „Je pozitivní, že soudruh Mohorita prokázal odvahu vyzkoušet nový přístup, ale bohužel se stal obětí vlastních iluzí a&#160;neorganizované mládeže, ačkoli byl varován zde přítomným soudruhem…,“ zarazil se a&#160;téměř prozradil jméno Modré bundy, „… nikoli tebou, soudruhu.“</p>
			<p class="MLP_text ParaOverride-1">„Naše preventivní instrukce byly jasné,“ přisadil si Modrá bunda. „Existuje zápis ze včerejší schůze, který soudruh Mohorita podepsal.“</p>
			<p class="MLP_text ParaOverride-1">„Co dělá soudruh Mohorita teď?“ zeptal se Sejkora.</p>
			<p class="MLP_text ParaOverride-1">„To je od tebe moc hezké, že se o&#160;soudruha Mohoritu zajímáš. Podle našich informací zhodnotil politickou situaci a&#160;rozhodl se Setkání mládeže opustit. Novináři mají samozřejmě otázky. Nejlepší strategie vůči veřejnosti bude, když zmíníš, že s&#160;tebou včera soudruh Mohorita při návštěvě místního potravinářského závodu dalekosáhle probíral každodenní práci pro stranu a&#160;zmínil se o&#160;nedostatku vlastních zkušeností. Rozumíš, soudruhu? Soudruh Jakeš včera vyhodnotil situaci…“</p>
			<p class="MLP_text ParaOverride-1">Sejkora přikývl.</p>
			<p class="MLP_text ParaOverride-1">Včera chlastal s&#160;potenciálním budoucím generálním tajemníkem ÚV&#160;KSČ a&#160;dnes má pomáhat ho z&#160;této potenciální funkce sesadit.</p>
			<p class="MLP_text ParaOverride-1">Jeho kariéra strmě stoupá.</p>
			<p class="MLP_text ParaOverride-1">Soudruzi čekali na příležitost, která uvolní cestu Jakešovi, a&#160;dočkali se&#160;– David Žák se ožral šumavským jako zvíře a&#160;zazdil reformy.</p>
			<p class="MLP_text ParaOverride-1">Za odměnu na něj hodí kontakt s&#160;Havlem a&#160;pobude si pár let v&#160;base.</p>
			<p class="MLP_text ParaOverride-1">„Soudruh z&#160;ministerstva tě proškolí, jak odpovídat.“</p>
			<p class="MLP_text ParaOverride-1">„Rozumím, soudruhu.“</p>
			<p class="MLP_text ParaOverride-1">„Nemusíš si bát. Chyť Žáka&#160;– a&#160;bude po všem.“</p>
			<p class="MLP_text ParaOverride-1">„Jistě.“ Sejkora doufal, že se soudruh zmíní o&#160;jeho povýšení, ale ten nezúčastněně hleděl z&#160;okna.</p>
			<p class="MLP_text ParaOverride-1">Zato Modrá bunda se na židli předklonil a&#160;jeho oči se zaleskly jako dvě kulky, které si za cíl vybraly Sejkorovy spánky.</p>
			<p class="MLP_text ParaOverride-1">„Žáka raději zajistíme my,“ pronesl ledově a&#160;Sejkora ulehčeně přikývl.</p>
			<p class="MLP_text ParaOverride-1">Nemusí už hnout prstem.</p>
			<p class="MLP_text ParaOverride-1">Davida Žáka si ukřižují sami.</p>
		</div>
</body>
</html>