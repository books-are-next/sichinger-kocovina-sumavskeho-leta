<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-17</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-17" xml:lang="cs-CZ">
		<div class="Z-kladn--textový-r-meček">
			<p id="_idParaDest-15" class="MLP_uroven2_kapitola ParaOverride-1">Modrý bols</p>
			<p class="MLP_text_bez1radku ParaOverride-1">Půdu už Michal prohledal snad stokrát. Dnes ráno našel jen svoji fotku, na které mu bylo asi pět. V&#160;černých brýlích a&#160;plavkách seděl v&#160;písku u&#160;dřevěné chatky a&#160;po vodě před ním klouzaly vlnky.</p>
			<p class="MLP_text ParaOverride-1">Vypadal jako žába, které narostly světlé vlasy a&#160;ustaraný obličej.</p>
			<p class="MLP_text ParaOverride-1">Na dalším snímku stála skupina ruských vojáků, u&#160;fotbalového hřiště je tajně vyfotil místní fotograf Viener.</p>
			<p class="MLP_text ParaOverride-1">Zabil tátu někdo z&#160;nich?</p>
			<p class="MLP_text ParaOverride-1">Možná má v&#160;Rusku rodinu a&#160;na to, co udělal, už dávno zapomněl. Nebo ho povýšili a&#160;včera v&#160;Afghánistánu odpráskl pár pastevců jen proto, že po silnici hnali ovce a&#160;on neměl na co střílet.</p>
			<p class="MLP_text ParaOverride-1">Na dalším snímku se táta ve světlé košili opíral o&#160;roh nějakého domu. V&#160;podivné posmrtné matematice by mu teď bylo padesát, umřel a&#160;neslyšel první desku Dire Straits ani <span class="MLP_znak_kurziva_11b">The Wall</span> od Floydů, nevěděl, že naši porazili Rusy v&#160;hokeji ani že Američani přistáli na Měsíci a&#160;Černobyl vybouchl, aby naplnil dávná proroctví.</p>
			<p class="MLP_text ParaOverride-1">Co by říkal, kdyby viděl Kristýnu?</p>
			<p class="MLP_text ParaOverride-1">Vrátil fotky do krabice a&#160;ze zdi nad schodištěm sundal vlaječky Montreal Canadiens a&#160;Toronto Maple Leafs.</p>
			<p class="MLP_text_bez1radku_-12-0- ParaOverride-1">Když Michala vyhodili z&#160;peďáku, rozvážel na poště balíky s&#160;bývalým lampasákem, který od rána do večera vykládal, jakým požehnáním je vojna pro kluka, a&#160;tak si Michal radši našel práci u&#160;místních vodovodů a&#160;kanalizací. Tam nabírali pořád, nikdo se nechtěl po nocích ráchat v&#160;blátě. To, co po něm jeho šéf Ota chtěl, bylo, aby ráno v&#160;sedm přišel na ranní nebo uprostřed noci vyskočil z&#160;postele, natáhl na sebe černý nepromokavý gumový oblek a&#160;vlezl do rozkopaných útrob města mezi hovna a&#160;krysy.</p>
			<p class="MLP_text ParaOverride-1">Práce u&#160;vodovodů a&#160;kanalizací byla nejpodřadnější prací ve městě. Všichni, co ve středisku pracovali, měli za sebou nejmíň rok v&#160;base&#160;– Cikán Biháry, recidivista Hanzlíček, Slovák, kterému přezdívali Čáryfuk, a&#160;Podruh, který s&#160;Michalem chodíval do školy a&#160;na všechno vždycky kašlal tak, až se to dalo obdivovat.</p>
			<p class="MLP_text ParaOverride-1">Michal měl často pocit, že Otovým úkolem není zásobovat město vodou, ale dohlížet, aby jeho zaměstnanci znovu neskončili v&#160;base. Hanzlíčkovi kupoval lístky do kina, aby už ve tři odpoledne nedřepěl v&#160;hospodě, Biháryho výplatu posílal jeho ženě, Čáryfukovi opravil střechu baráku a&#160;sehnal ovce a&#160;Podruhovi se snažil zabránit, aby lacino neprodal domek po dědovi.</p>
			<p class="MLP_text ParaOverride-1">Jakmile dnes Michal vkročil do dílny, ucítil pach čehosi ostrého a&#160;sladkého, který přebíjel obvyklý smrad bláta a&#160;špíny.</p>
			<p class="MLP_text ParaOverride-1">„Co to tu tak voní?“ zeptal se Oty, když míjel otevřené dveře kanceláře.</p>
			<p class="MLP_text ParaOverride-1">„Modrej bols.“</p>
			<p class="MLP_text ParaOverride-1">„Kde ho vzali?“</p>
			<p class="MLP_text ParaOverride-1">„Podruh prodal barák, takže se slaví.“</p>
			<p class="MLP_text ParaOverride-1">„Kde bude bydlet?“</p>
			<p class="MLP_text ParaOverride-1">„Nejspíš tady. Včera ve čtyři měl schůzku u&#160;notáře.“</p>
			<p class="MLP_text ParaOverride-1">„Proto se zdejchnul, když jsme kopali u&#160;nemocnice. Povídal jsem si s&#160;paní Vrabcovou, slíbila mi nějaký fotky, a&#160;von se vypařil. Kolik dostal?“</p>
			<p class="MLP_text ParaOverride-1">„Šedesát tisíc.“</p>
			<p class="MLP_text ParaOverride-1">„To je dost málo, ne?“</p>
			<p class="MLP_text ParaOverride-1">„Jemu to stačí. Dneska už rozfofroval dva tisíce. Ale ty máš novej úkol. Potřebujem nástěnku.“</p>
			<p class="MLP_text ParaOverride-1">„Nástěnku?“</p>
			<p class="MLP_text ParaOverride-1">„Jo, jak jsou mladý šťastný, že se můžou zlejt na Setkání mládeže a&#160;poblít celý město. Hlavně tam dej, že všichni mladý v&#160;našem středisku jsou členové SSM.“</p>
			<p class="MLP_text ParaOverride-1">„Tady přece nikdo svazák není, ne?“</p>
			<p class="MLP_text ParaOverride-1">Ota se rozesmál a&#160;Michalovi došlo, že si z&#160;něj střílí.</p>
			<p class="MLP_text ParaOverride-1">„Znal jste mýho tátu?“ vypálil, protože ho to naštvalo.</p>
			<p class="MLP_text ParaOverride-1">„Jasně že znal. Proč myslíš, že jsi skončil tady?“</p>
			<p class="MLP_text ParaOverride-1">„S&#160;kým se kamarádil?“</p>
			<p class="MLP_text ParaOverride-1">„Co si pamatuju, tak se hodně bavil s&#160;Randákem ze Zdíkova.“</p>
			<p class="MLP_text ParaOverride-1">„Nemáte na něj náhodou číslo?“</p>
			<p class="MLP_text ParaOverride-1">„Je v&#160;seznamu. Ale je mu už skoro osmdesát.“</p>
			<p class="MLP_text ParaOverride-1">Michal sáhl do montérek a&#160;vytáhl svou zamračenou dětskou podobu. „Nevíte, vodkud je tahle fotka?“</p>
			<p class="MLP_text ParaOverride-1">„To jsou rekreační chatky tiskárny na Lipně. Táta si tenkrát půjčil klíče a&#160;vzal si pár dní dovolený, aby tě naučil plavat. Jenže správce ve fabrice byl vožralej, a&#160;když tam táta večer dorazil, klíče nepasovaly do zámku ani u&#160;jediný chatičky.“</p>
			<p class="MLP_text ParaOverride-1">„A&#160;co udělal?“</p>
			<p class="MLP_text ParaOverride-1">„Rozhodl se, že jsi už velkej chlap, a&#160;že s&#160;tebou bude spát venku. To ti bylo tak pět. Zabalil tě do deky a&#160;spal s&#160;tebou na verandě.“</p>
			<p class="MLP_text ParaOverride-1">„To muselo bejt v&#160;létě 1968.“</p>
			<p class="MLP_text ParaOverride-1">„Jo, asi. Říkal, že ležel na tý verandě vedle tebe a&#160;byl šťastnej, protože ses nenastyd. A&#160;plavat ses naučil skoro sám. A&#160;taky se chlubil, jak seš chytrej a&#160;na všechno přijdeš. Tu nástěnku SSM jsi taky skoro prokoukl,“ rozesmál se Ota.</p>
			<p class="MLP_text_bez1radku_-12-0- ParaOverride-1">Podruh stál uprostřed dílny s&#160;lahví modrého bolsu tak špinavou, že připomínala kus rozbité vodovodní trubky obalené blátem.</p>
			<p class="MLP_text ParaOverride-1">Na ponku ležely na papírových táccích chlebíčky se šunkou, sýrem a&#160;salámem.</p>
			<p class="MLP_text ParaOverride-1">„Vyvaluješ očiska na naše raňajky, čo,“ uvítal ho Čáryfuk. „Ty vieš, kde sa usalašiť!“</p>
			<p class="MLP_text ParaOverride-1">„Poď se napít!“ kývl na něj Podruh.</p>
			<p class="MLP_text ParaOverride-1">„Dáme partičku?“ zeptal se Biháry.</p>
			<p class="MLP_text ParaOverride-1">„On nevie hrať mariáš. Náš Miško je tak slušný chlapec, že verí, že aj Zväz žien založila Panenka Mária.“</p>
			<p class="MLP_text ParaOverride-1">Protože v&#160;dílně neměli sklenice, lil Podruh bols do plechovek od kompotů, ve kterých skladovali těsnění a&#160;v&#160;nichž modrý bols připomínal mořský příboj.</p>
			<p class="MLP_text ParaOverride-1">„Náš novej koktejl se jmenuje Multicolor.“</p>
			<p class="MLP_text ParaOverride-1">„Proč Multicolor?“</p>
			<p class="MLP_text ParaOverride-1">„To ti dojde, až budeš zvracet.“</p>
			<p class="MLP_text ParaOverride-1">„S&#160;čím to mícháte?“ pozastavil se Michal nad modro-krémovou barvou.</p>
			<p class="MLP_text ParaOverride-1">„Se šumavským a&#160;domácí smetanou.“</p>
			<p class="MLP_text ParaOverride-1">„Kde jste vzali smetanu?“</p>
			<p class="MLP_text ParaOverride-1">„Jedný bábě v&#160;Klášterci jsme vopravili vodovod a&#160;vona nám jí dala kýbl. Má dceru v&#160;Německu a&#160;špajz plnej laskomin. Dej si do toho chobotničku.“</p>
			<p class="MLP_text ParaOverride-1">Michal čekal, že chobotnička bude nový koktejl, ale dostal kulatou skleničku s&#160;opravdovými mořskými chobotničkami. Vypadaly jako bílé tkaničky, které se zauzlovaly v&#160;rybářské síti.</p>
			<p class="MLP_text ParaOverride-1">„Půjdeš s&#160;náma večer tancovat? Čáryfuk po třiceti letech chlastání zjistil, že existuje disko, a&#160;už se hrne mezi svazačky.“</p>
			<p class="MLP_text ParaOverride-1">„Čuš, chuj, lebo disko neexistuje tridsať rokov. Keď som bol malý chalan, nikto nediskoval.“</p>
			<p class="MLP_text ParaOverride-1">„Napijem se na malého chalana Čáryfuka&#160;– z&#160;holínek jako bačové!“</p>
			<p class="MLP_text ParaOverride-1">Vytáhli z&#160;polic staré holínky a&#160;seběhli se u&#160;Podruha.</p>
			<p class="MLP_text ParaOverride-1">„Mne to tečie!“ vykřikl Čáryfuk, kterému bols z&#160;holínky stříkal dvěma kulatými dírami.</p>
			<p class="MLP_text ParaOverride-1">„Ty vole, ta je snad prostřílená, ne?“</p>
			<p class="MLP_text ParaOverride-1">„Hej, veď je to čižma Baču, môjho brata.“</p>
			<p class="MLP_text ParaOverride-1">„Tvýho bráchy?“</p>
			<p class="MLP_text ParaOverride-1">„On tu robil, je to najmenej dvadsať rokov.“</p>
			<p class="MLP_text ParaOverride-1">„A&#160;prostřelil si holínku?“</p>
			<p class="MLP_text ParaOverride-1">„Nie.“</p>
			<p class="MLP_text ParaOverride-1">„Tak mu to někdo našil do nohy?“</p>
			<p class="MLP_text ParaOverride-1">„On ich nenosil na nohách.“</p>
			<p class="MLP_text ParaOverride-1">„A&#160;kde?“</p>
			<p class="MLP_text ParaOverride-1">„Priviazané na plecniaku.“</p>
			<p class="MLP_text ParaOverride-1">„A&#160;co je ten váš plecniak?“</p>
			<p class="MLP_text ParaOverride-1">„Krosna.“</p>
			<p class="MLP_text ParaOverride-1">„Přivázal si holínky k&#160;batohu a&#160;pak po sobě nechal střílet?“</p>
			<p class="MLP_text ParaOverride-1">„Hej, vraj sa o&#160;čosi stavil, a&#160;vyhral päťsto korún.“</p>
			<p class="MLP_text ParaOverride-1">„Jako vsadil?“</p>
			<p class="MLP_text ParaOverride-1">„Hej.“</p>
			<p class="MLP_text ParaOverride-1">„A&#160;o&#160;co?“</p>
			<p class="MLP_text ParaOverride-1">„Neviem.“</p>
			<p class="MLP_text ParaOverride-1">„A&#160;s&#160;kým?“</p>
			<p class="MLP_text ParaOverride-1">„Tiež neviem. Ani tie peniaze nakoniec nedostal.“</p>
			<p class="MLP_text ParaOverride-1">O&#160;Čáryfukově bratrovi, kterému místní přezdívali Bača, se vyprávěly legendy. S&#160;oblibou s&#160;sebou nosil lahev falešných feferonek a&#160;sázel se, že je sní na posezení&#160;– opravdu ostré byly jen dvě nahoře, které nabízel na ochutnání.</p>
			<p class="MLP_text ParaOverride-1">A&#160;ve výčepu hotelu Vltava se vsadil, že sežere vlastní hovno s&#160;bramborem a&#160;se zelím. Nikdo mu nevěřil, vsadil se s&#160;chlapy v&#160;hospodě a&#160;vyhrál deset tisíc, což tenkrát bylo skoro šest měsíčních platů.</p>
			<p class="MLP_text ParaOverride-1">Tradovalo se, že z&#160;Vimperka musel Bača zdrhnout, protože si začal s&#160;manželkou velitele místní esenbácké stanice Borovce a&#160;mohl za to, že předseda MNV ve slavnostně ozdobené krabici předal Borovcovi během svatebního obřadu dvacet nemístně flekatých prezervativů.</p>
			<p class="MLP_text ParaOverride-1">„Ptal se po tobě chlupatej,“ řekl Podruh.</p>
			<p class="MLP_text ParaOverride-1">„Co?“ Michalovi zatrnulo. Někdo v&#160;Hrabicích viděl, jak bourali.</p>
			<p class="MLP_text ParaOverride-1">„V&#160;devět normálně přijela kraksna a&#160;v&#160;ní taková ta svině chlupatá, co ji poznáš na sto honů.“</p>
			<p class="MLP_text ParaOverride-1">„Nebyl to Sejkora?“</p>
			<p class="MLP_text ParaOverride-1">„Ne, nikdo místní.“</p>
			<p class="MLP_text ParaOverride-1">„Co chtěl?“</p>
			<p class="MLP_text ParaOverride-1">„Přemejšlej.“</p>
			<p class="MLP_text ParaOverride-1">„Nevím.“</p>
			<p class="MLP_text ParaOverride-1">„Abys na mě práskal. Prochlastat vlastní peníze je podle polit­byra protistátní činnost. Nevykládal jsi někde o&#160;mejch love?“</p>
			<p class="MLP_text ParaOverride-1">„Ne. Na co se eště ptal?“</p>
			<p class="MLP_text ParaOverride-1">„Na tvoje embéčko. Že tys ho roztlačil a&#160;někoho sejmul?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Taky chtěl vědět, cos dělal včera kolem čtvrtý.“</p>
			<p class="MLP_text ParaOverride-1">„Kopal u&#160;nemocnice s&#160;tebou a&#160;Čáryfukem.“</p>
			<p class="MLP_text ParaOverride-1">„To máš super alibi.“</p>
			<p class="MLP_text ParaOverride-1">„To mám.“</p>
			<p class="MLP_text ParaOverride-1">„Přemejšlej, kristepane: byls tam sám, protože já s&#160;Čáryfukem zdrhnul.“</p>
			<p class="MLP_text ParaOverride-1">„No jo, sakra,“ napadlo Michala. Původně vyrazili všichni tři, ale kolem čtvrté už nejspíš kopal sám. „Ale viděla mě stará Vrabcová.“</p>
			<p class="MLP_text ParaOverride-1">„Ta už je senilní a&#160;nikdo jí to neuvěří. Hele, já ti vždycky říkal, že se ti každý alibi rozpadne jak krabička vod sirek. Ale neboj, Míšo, my ti budem do báně posílat vánočky, a&#160;až vylezeš, zavoláme ti taxíka a&#160;pak se zrubem ve Hvězdě. Co budeš dělat dneska?“</p>
			<p class="MLP_text ParaOverride-1">„Vodečítat vodoměry.“</p>
			<p class="MLP_text ParaOverride-1">„Dám ti dva tisíce dvě stě třicet osm korun, když za mě vodečteš vodoměr u&#160;kominíka na náměstí. Je namontovanej na konci sklepa a&#160;říkám ti, že všude je to pavučinový mlíko horší než tohle,“&#160;– ukázal na smetanu s&#160;bolsem, ze které vyčuhovalo chapadlo chobotničky. „Tady máš dvě stovky, dva tisíce nebo kolik jsem to říkal, zrovna nemám.“</p>
			<p class="MLP_text ParaOverride-1">„Dvě stovky stačí.“ Michala potěšilo, že mu z&#160;Podruhova baráku taky něco kápne, a&#160;složil peníze do kapsy.</p>
			<p class="MLP_text ParaOverride-1">„No to ma podrž!“ vykřikl Biháry, který zíral z&#160;okna.</p>
			<p class="MLP_text ParaOverride-1">„Co je!“</p>
			<p class="MLP_text ParaOverride-1">„Tá tvoja parádnica je vonku!“</p>
			<p class="MLP_text ParaOverride-1">Chlapi se nahrnuli k&#160;voknu.</p>
			<p class="MLP_text ParaOverride-1">„Přišla s&#160;náma zapít, že je zbouchnutá?“</p>
			<p class="MLP_text ParaOverride-1">Od autobusové zastávky přicházela Kristýna oblečená v&#160;tom, co si včera chtěla vzít na sebe, než usedla za volant&#160;– ve světlých batikovaných šatech, v&#160;sandálech a&#160;s&#160;taštičkou přes rameno.</p>
			<p class="MLP_text ParaOverride-1">Michalovi vyrazila dech, stejně jako chlapům v&#160;dílně: ještě nikdy se nestalo, že by za ním přišla.</p>
		</div>
</body>
</html>