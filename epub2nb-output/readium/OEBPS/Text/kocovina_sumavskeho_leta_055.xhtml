<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-52</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-52" xml:lang="cs-CZ">
		<div class="Z-kladn--textový-r-meček">
			<p id="_idParaDest-50" class="MLP_uroven2_kapitola ParaOverride-1">Nejostřejší žiletka</p>
			<p class="MLP_text_bez1radku ParaOverride-1">Ve snu pluly po Volyňce doutnající popelnice. Stoupal z&#160;nich šedivý kouř a&#160;z&#160;jedné viselo sluchátko. Sejkora ho zdvihl, bylo rozpálené, takže neslyšel, co Eva říká, jen zaslechl, jak v&#160;něm hučí plameny.</p>
			<p class="MLP_text ParaOverride-1">Probudil se na gauči před televizí. Pod portrétem Michaila Gorbačova běžel titulek, že následující pořad začne se zpožděním, takže měl na okamžik pocit, že usnul tak před minutou, ale spolehlivým znamením, že uplynula celá noc, byla oranžová koule slunce nad světle modrými horami.</p>
			<p class="MLP_text ParaOverride-1">Bříška prstů pravé ruky opuchla. Zapomněl si sundat košili, obývák byl cítit kouřem. Náhradní košili neměl, Eva byla už dva týdny v&#160;lázních, a&#160;košile, kterou vyprala naposledy, hnila ve smaltovaném lavoru, protože Kristýna se na prádlo vykašlala.</p>
			<p class="MLP_text ParaOverride-1">Koupelna byla pořád plná veselých barevných věcí. Vzpomněl si na Borovcovo rozbité zrcadlo a&#160;dvě opuštěné žiletky. Ne, jeho koupelna zůstane plná ženskosti, vůní a&#160;tajemné dennodenně pěstované krásy.</p>
			<p class="MLP_text ParaOverride-1">Už nemusí plýtvat sprejem, aby si zhmotnil Kristýnu.</p>
			<p class="MLP_text ParaOverride-1">Vyhodil starou žiletku a&#160;sáhl po nové.</p>
			<p class="MLP_text ParaOverride-1">Estébáci budou zuřit, že se včera neukázal. Co dělá Borovec? Doktoři tu někdy dokážou zázraky, i&#160;když po oslavě pracovně-životního jubilea… Přestal se soustředit a&#160;řízl se. Otřel si bradu ručníkem, vešel do chodby a&#160;vytočil pražské číslo.</p>
			<p class="MLP_text ParaOverride-1">„No?“ Brácha včera nejspíš chlastal, protože chraptěl jako stará řetězová pila.</p>
			<p class="MLP_text ParaOverride-1">„To jsem já.“</p>
			<p class="MLP_text ParaOverride-1">„Co blázníš takhle brzo? Je neděle ráno!“</p>
			<p class="MLP_text ParaOverride-1">„Kristýna ještě spí?“</p>
			<p class="MLP_text ParaOverride-1">„Vona tu není.“</p>
			<p class="MLP_text ParaOverride-1">„Jak není? Ale včera k&#160;vám přijela, ne?“</p>
			<p class="MLP_text ParaOverride-1">„Jo, ale odjela domů.“</p>
			<p class="MLP_text ParaOverride-1">„V&#160;sobotu takhle pozdě nic nejezdí!“</p>
			<p class="MLP_text ParaOverride-1">„Já nevím, jak jela domů, a&#160;ani mě to nezajímá. Všechno nám klapalo, byli jsme rodina, pak Petra přijede k&#160;vám… Voják bundes­wehru! Ta tvoje káča pitomá…“</p>
			<p class="MLP_text ParaOverride-1">„Kristýnu z&#160;toho vynech, jo?!“</p>
			<p class="MLP_text ParaOverride-1">„A&#160;kdo myslíš, že Petře popletl hlavu? A&#160;dej mi už pokoj, ty sráči kolaborantskej! Co jí doma pořád nalháváte?“ zařval a&#160;práskl telefonem.</p>
			<p class="MLP_text_bez1radku_-12-0- ParaOverride-1">Město ovládl slavnostní nepořádek. Pionýrská úklidová četa měla volno a&#160;studentská vyspávala kocovinu. V&#160;neděli ráno nikdo uklízet nebude. Budou se sčítat škody a&#160;probírat vztahy s&#160;dospívajícími ratolestmi. Možné následky se budou řešit ještě nejmíň devět měsíců.</p>
			<p class="MLP_text ParaOverride-1">Večer odjedou mládežníci zpátky do Prahy a&#160;chlapi budou v&#160;hospodě vykládat, co děti vyvedly, ožerou se a&#160;jako staří spráskaní psi se poplazí ulicemi, ve kterých včera nadšeně pochodovali mladí hrdinové.</p>
			<p class="MLP_text ParaOverride-1">A&#160;z&#160;Podruha se stane nejpopulárnější postava města, protože prochlastal prachy za barák, a&#160;navíc obehrál svazáky o&#160;odznaky a&#160;uniformy.</p>
			<p class="MLP_text ParaOverride-1">Zato Vasil Mohorita ani nepřipil mládežníkům šumavským.</p>
			<p class="MLP_text ParaOverride-1">Vlastně jsem ho v&#160;Mykoproduktě školil pelyňkem úplně nadarmo, napadlo Sejkoru.</p>
			<p class="MLP_text ParaOverride-1">Vasil Mohorita nebyl gladiátor.</p>
			<p class="MLP_text ParaOverride-1">A&#160;byliny mu nepřály.</p>
			<p class="MLP_text_bez1radku_-12-0- ParaOverride-1">Na lavičce pod ořešákem na břehu Mordýřského potoka uviděl zrzavou máničku, jak vyspává kocovinu.</p>
			<p class="MLP_text ParaOverride-1">Červenočerná kostkovaná košile byla špinavá, jako by se celou noc válela v&#160;blátě.</p>
			<p class="MLP_text ParaOverride-1">Zavře aspoň gaunera z&#160;Reflektoru mladých, co zapaluje popelnice a&#160;dusí děti. Vystoupil z&#160;auta, jenže nad ležícím tělem zjistil, že pod ořešákem vyspává Marcela Brůžková, kterou tak zoufale hledal její táta.</p>
			<p class="MLP_text ParaOverride-1">Páchla po cigaretách a&#160;rumu, ale pravidelně dýchala a&#160;nejspíš snila sny o&#160;svalnatém bagristovi s&#160;jediným bagrem, který na okrese funguje.</p>
			<p class="MLP_text ParaOverride-1">„Nepotřebuje sanitku?“ ozvalo se za ním.</p>
			<p class="MLP_text ParaOverride-1">Maruška Hojsová na sobě měla nový tmavý kostým a&#160;v&#160;ruce držela starý otlučený kufr. Ve vlasech se jí lesklo slunce.</p>
			<p class="MLP_text ParaOverride-1">„Ne, to přežije. Kam cestuješ?“ zeptal se, i&#160;když odpověď už znal.</p>
			<p class="MLP_text ParaOverride-1">„Za dcerou do Budějic. Myslela jsem si, že jí budu na obtíž, ale ona by sem nikdy nepřijela, a&#160;já bych už neviděla vnoučata. Jirka šel na noc do lesa, řekla jsem mu, že mám službu až do zejtřka.“</p>
			<p class="MLP_text ParaOverride-1">Starý Hojs vyrazil pytlačit a&#160;žena mu utíká.</p>
			<p class="MLP_text ParaOverride-1">„Neřekneš mu to, viď?“</p>
			<p class="MLP_text ParaOverride-1">„Ne.“ Znal všechny čtyři její manžely, jeden byl horší než druhý. Byla z&#160;žen, které na slušného chlapa nikdy nenarazí. Děti z&#160;prvních dvou manželství už odešly do Prahy a&#160;Budějovic.</p>
			<p class="MLP_text ParaOverride-1">„Jdeš na vlak?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„Jestli chceš, svezu tě nahoru na zastávku. Sedneš si, než se na nádraží navalí do vlaku ta zvěř.“</p>
			<p class="MLP_text ParaOverride-1">„Tam by mě Jirka našel.“</p>
			<p class="MLP_text ParaOverride-1">„No, to asi jo…“</p>
			<p class="MLP_text ParaOverride-1">„Víš, žes to Evě zařídil dobře? Musí bejt ráda, že tě má.“</p>
			<p class="MLP_text ParaOverride-1">Vzhlédl ke svému domu a&#160;byl znovu hrdý na to, co dokázal, i&#160;když se zeď na zahradě rozpadala a&#160;dcera měla za to, že jí postavil bunkr.</p>
			<p class="MLP_text ParaOverride-1">„S&#160;holkama jsme si říkaly, jak odsud zdrhnem, když nás sem poslali na umístěnky. Kdyby mi někdo postavil takovejhle barák a&#160;já se nemusela každej den budit ve tmě u&#160;močálu, asi bych zůstala.“</p>
			<p class="MLP_text ParaOverride-1">„Má ti Eva kam zavolat?“</p>
			<p class="MLP_text ParaOverride-1">„Já napíšu.“</p>
			<p class="MLP_text ParaOverride-1">Do zatáčky vjel německý kamion a&#160;zastavil na parkovišti před pivovarem.</p>
			<p class="MLP_text ParaOverride-1">Dvířka na straně řidiče se otevřela a&#160;vyskočila z&#160;nich dívka v&#160;černém tričku a&#160;džínových kraťasech.</p>
			<p class="MLP_text ParaOverride-1">„To je Kristýna, ne?“ Maruška zdvihla svůj kufr. „Ty všechno dokážeš, protože máš Evu. A&#160;jsi na ni hodnej. Pustils ji do lázní. To by žádnej z&#160;těch mejch žárlivejch debilů nikdy neudělal. Co já bych dala za to, aby se o&#160;mě někdo staral, třeba jen tři dny. Jenom bych vegetovala, na nic nemyslela a&#160;užívala si, že někdo skáče kolem mě a&#160;dělá mi snídani.“</p>
			<p class="MLP_text ParaOverride-1">„Eva ti drží palce. Věděla, že utečeš. Proto včera volala do nemocnice.“</p>
			<p class="MLP_text ParaOverride-1">„Kvůli mně?“</p>
			<p class="MLP_text ParaOverride-1">„Jo. Nějak to cejtila. Nechápu jak.“</p>
			<p class="MLP_text ParaOverride-1">„To není tak těžký. Pozdravuj ji. A&#160;vy všichni se tu mějte,“ řekla Maruška Hojsová, pohlédla na opilou spící Brůžkovou, rozhlédla se kolem a&#160;v&#160;očích se jí zaleskly slzy.</p>
			<p class="MLP_text_bez1radku_-12-0- ParaOverride-1">„Ahoj tati.“</p>
			<p class="MLP_text ParaOverride-1">Kristýně ve vlasech zářily sluneční brýle. Připadala mu vyšší a&#160;hubenější.</p>
			<p class="MLP_text ParaOverride-1">„Snídalas?“</p>
			<p class="MLP_text ParaOverride-1">„Jenom tyčinku.“</p>
			<p class="MLP_text ParaOverride-1">„Kdes vzala brejle?“</p>
			<p class="MLP_text ParaOverride-1">„To je dárek.“</p>
			<p class="MLP_text ParaOverride-1">Ještě před rokem by vypěnil a&#160;řval, že je kráva pitomá, která má táhnout domů a&#160;uklidit si po sobě ten neskutečnej bordel. Popadl by ho takový rapl, že by seřval celou stanici a&#160;večer v&#160;hospodě se s&#160;někým porval, promyšleně se navezl do někoho, o&#160;kom by věděl, že si to nenechá líbit, a&#160;rozdá si to s&#160;ním jako chlap s&#160;chlapem, nejspíš s&#160;nějakým vožralým slovenským lesním dělníkem, kterého za trest poslali sem.</p>
			<p class="MLP_text ParaOverride-1">Ale poslední dva dny poznal strach, že ho prachatické krysy potopí&#160;– i&#160;kvůli jeho neteři.</p>
			<p class="MLP_text ParaOverride-1">Proto byl rád, že je Kristýna zpátky.</p>
			<p class="MLP_text ParaOverride-1">Musí s&#160;ní mluvit normálně.</p>
			<p class="MLP_text ParaOverride-1">„Proč piješ radegast, a&#160;ne platan?“</p>
			<p class="MLP_text ParaOverride-1">„Tati, přece víš, že musím bejt za každou cenu originální, i&#160;když vůbec nejsem. Já nechala flašku ve dřezu, že jo?“</p>
			<p class="MLP_text ParaOverride-1">„Jo. A&#160;mezi námi, já ji uklízet nebudu.“</p>
			<p class="MLP_text ParaOverride-1">„Kdy přijede máma?“</p>
			<p class="MLP_text ParaOverride-1">„Dneska v&#160;šest.“</p>
			<p class="MLP_text ParaOverride-1">„Já uklidím.“</p>
			<p class="MLP_text ParaOverride-1">„Příště mi řekni, že jedeš ke strejdovi.“</p>
			<p class="MLP_text ParaOverride-1">„Ale já ti to říkala.“</p>
			<p class="MLP_text ParaOverride-1">„Vážně?“</p>
			<p class="MLP_text ParaOverride-1">„Myslela jsem, žes to pochopil.“</p>
			<p class="MLP_text ParaOverride-1">„Musíš mi to asi říkat úplně polopaticky, jako mi to všechno podává máma. Jak jsi vůbec jela z&#160;Prahy?“</p>
			<p class="MLP_text ParaOverride-1">„Stopem.“</p>
			<p class="MLP_text ParaOverride-1">„Celou noc?“</p>
			<p class="MLP_text ParaOverride-1">„Chvilku jsem spala na pumpě u&#160;Příbrami. Jak víš, že jsem byla u&#160;strejdy?“</p>
			<p class="MLP_text ParaOverride-1">„Volala mi máma a&#160;já ráno volal jemu.“</p>
			<p class="MLP_text ParaOverride-1">„Co říkal?“</p>
			<p class="MLP_text ParaOverride-1">„Byl nějakej přešlej. Co teta? Jak to zvládá?“</p>
			<p class="MLP_text ParaOverride-1">„Ona tam už asi nebydlí.“</p>
			<p class="MLP_text ParaOverride-1">To Sejkorovi vyrazilo dech. Jeho brácha zůstane na stará kolena sám.</p>
			<p class="MLP_text ParaOverride-1">„Co se u&#160;strejdy stalo? Byl vopilej?“</p>
			<p class="MLP_text ParaOverride-1">„Trochu, nějak jsem mu nerozuměla.“</p>
			<p class="MLP_text ParaOverride-1">„Myslí si, že můžeš za to, že Petra utekla?“</p>
			<p class="MLP_text ParaOverride-1">„Asi.“</p>
			<p class="MLP_text ParaOverride-1">„To není pravda.“</p>
			<p class="MLP_text ParaOverride-1">„Já vím.“</p>
			<p class="MLP_text ParaOverride-1">„Vemu tě domů.“</p>
			<p class="MLP_text ParaOverride-1">„To dojdu, když už jsem urazila takovou dálku…,“ zasmála se. „Ale tati…“</p>
			<p class="MLP_text ParaOverride-1">„No?“</p>
			<p class="MLP_text ParaOverride-1">„O&#160;tom, že jsem zpátky jela taky stopem, mámě říkat nemusíme. Když tak jsem přijela s&#160;kamarádem. Nevadí to?“</p>
			<p class="MLP_text ParaOverride-1">„Ne. A&#160;to rozbitý auto taky vynecháme. Navíc je už opravený.“</p>
			<p class="MLP_text ParaOverride-1">„Vážně?“</p>
			<p class="MLP_text ParaOverride-1">„Jo. A&#160;nechám tě řídit.“</p>
			<p class="MLP_text ParaOverride-1">„Dobře. Slibuju, že doma uklidím.“</p>
			<p class="MLP_text ParaOverride-1">„Jak chceš. Víš, někdy si říkám, že jsem měl jít radši na lesáka,“ vypadlo z&#160;něj. Všiml si, že na něho překvapeně pohlédla. „Musí to bejt těžký, mít tátu esenbáka.“</p>
			<p class="MLP_text ParaOverride-1">„S&#160;tím si, tati, nedělej hlavu.“</p>
			<p class="MLP_text ParaOverride-1">„No dobře. Jdi se vyspat. Musím na stanici.“</p>
			<p class="MLP_text ParaOverride-1">„Tati…“</p>
			<p class="MLP_text ParaOverride-1">„Co?“</p>
			<p class="MLP_text ParaOverride-1">„Zkusím si sehnat nějakou brigádu.“</p>
			<p class="MLP_text ParaOverride-1">„Jak chceš,“ řekl, jako by o&#160;nic nešlo, ale udělala mu radost. „A&#160;tu školu nevzdávej. Napiš odvolání.“</p>
			<p class="MLP_text ParaOverride-1">„Myslíš?“</p>
			<p class="MLP_text ParaOverride-1">„Jo. A&#160;pověs prádlo.“</p>
			<p class="MLP_text_bez1radku_-12-0- ParaOverride-1">Jako každou neděli pročítal před kostelem hlouček místních důchodkyň vyvěšená parte. Sejkora se probojoval k&#160;vitríně, přičemž každou z&#160;dam oslovil&#160;– „Promiňte, paní Chvostová, s&#160;dovolením, paní Baumannová,“ protože slušnost byla ta nejlepší zbraň.</p>
			<p class="MLP_text ParaOverride-1">Co když umřel Borovec?</p>
			<p class="MLP_text_-0-12- ParaOverride-1">Vytisknout parte mu mohli, tiskárna jela na tři směny.</p>
			<p class="MLP_text_uprostred_-I-">S&#160;lítostí v&#160;srdci sdělujeme všem spoluobčanům,</p>
			<p class="MLP_text_uprostred_-I-">že po náhlé a&#160;krátké nemoci odešel náš strýc</p>
			<p class="MLP_dopis_-I- ParaOverride-1">&#160;</p>
			<p class="MLP_text_uprostred_-I-">Antonín Randák, tiskař.</p>
			<p class="MLP_dopis_-I- ParaOverride-1">&#160;</p>
			<p class="MLP_text_uprostred_-I-">Vzpomínáme</p>
			<p class="MLP_text_uprostred_-I-">Anna Marie</p>
			<p class="MLP_text_uprostred_-I-">neteř</p>
			<p class="MLP_text_-12-0-">Vzpomněl si, jak ho v&#160;nemocnici skládal se zřízencem na lůžko. Tak Randák to už má za sebou, chudák.</p>
			<p class="MLP_text ParaOverride-1">„Odkud je ta neteř?“ Zeptal se Chvostové, která vždycky věděla všechno.</p>
			<p class="MLP_text ParaOverride-1">„Z&#160;Freyungu, tady hned za hranicí. V&#160;Čechách už nikoho neměl.“</p>
			<p class="MLP_text ParaOverride-1">„Vůbec žádný příbuzný?“</p>
			<p class="MLP_text ParaOverride-1">„Ne, a&#160;to furt vykládal, že uteče. Tátovi sebrali velký hospodářství nad Zdíkovem… A&#160;měl taky bráchu v&#160;Kanadě.“</p>
			<p class="MLP_text ParaOverride-1">„Toho, co převáděl přes Knížecí Pláně?“</p>
			<p class="MLP_text ParaOverride-1">Zamračila se, protože taková otázka už zaváněla výslechem. Udělal chybu&#160;– měl počkat, až se k&#160;tomu dostane sama.</p>
			<p class="MLP_text ParaOverride-1">Oddělil se od hloučku ještě zdvořileji, než se k&#160;němu připojil. Minuly ho dívky v&#160;černobílých dresech a&#160;trenýrkách, které jim nadouvaly zadky. Nesly míče a&#160;sportovní tašky a&#160;jemu poprvé v&#160;životě nepřišlo divné, že holky hrají fotbal. Tyhle to navíc musely umět, když v&#160;deset začínalo finále turnaje v&#160;malé kopané.</p>
			<p class="MLP_text ParaOverride-1">U&#160;vrat před stanicí leželo pošlapané bílé mávátko, nesmrtelná medúza žijící na hlavní ulici jeho města, v&#160;Golfském proudu jeho světa.</p>
			<p class="MLP_text ParaOverride-1">Kristýna jela říct strejdovi a&#160;tetě, co je s&#160;Petrou.</p>
			<p class="MLP_text ParaOverride-1">Nevypěnil a&#160;neseřval ji.</p>
			<p class="MLP_text ParaOverride-1">Poprvé v&#160;životě.</p>
			<p class="MLP_text ParaOverride-1">Co je to vůbec za rozhřešení, které nám můžou dát jen naše děti?</p>
			<p class="MLP_text ParaOverride-1">Večer vyzvedne na nádraží Evu. Bude se zajímat o&#160;všechno, co zažila v&#160;lázních. Pozve ji na večeři, i&#160;když Eva odmítne s&#160;tím, že je unavená. Možná s&#160;ním půjde do postele, možná ne. Ale zítra se vrátí na stanici, do oběda sesmolí hlášení o&#160;Setkání mládeže a&#160;tři dny pak nevyleze z&#160;hospody. Potáhne to s&#160;Cívkou a&#160;Kaňkou, každému zaplatí deset panáků.</p>
			<p class="MLP_text ParaOverride-1">Jsou bezva parta&#160;– nejlepší stanice pohraničí.</p>
			<p class="MLP_text ParaOverride-1">A&#160;dneska ho určitě povýší.</p>
			<p class="MLP_text_bez1radku_-12-0- ParaOverride-1">Na schodech ho zarazil pronikavý zápach kouře, který, jak se zdálo, nevycházel z&#160;jeho uniformy.</p>
			<p class="MLP_text ParaOverride-1">„Co je?“ houkl na Kaňku.</p>
			<p class="MLP_text ParaOverride-1">„Někdo nám v&#160;noci zapálil stanici.“</p>
			<p class="MLP_text ParaOverride-1">„Kdo?“</p>
			<p class="MLP_text ParaOverride-1">„Nějakej trotl střílel na ulici rachejtle, jedna vlítla na střechu kůlny a&#160;jedna voknem do sklepa. Kdybych to vemeno chytil…“</p>
			<p class="MLP_text ParaOverride-1">„Jak to, že vlítla do sklepa? Vokno je přece zavřený, ne?“</p>
			<p class="MLP_text ParaOverride-1">„Někdo ho nechal otevřený.“</p>
			<p class="MLP_text ParaOverride-1">„To je divný, ne?“ Sejkoru napadlo, že musí odvézt své zednické hadry.</p>
			<p class="MLP_text ParaOverride-1">Nebo je už odvezl? Najednou si nedokázal vzpomenout, co s&#160;nimi udělal.</p>
			<p class="MLP_text ParaOverride-1">„Je. Chytly tam papíry, uhasil jsem je a&#160;bordel natahal sem.“ O&#160;zeď chodby se opíral igelitový pytel narvaný novinami, obálkami, fotkami a&#160;výstřižky. „Ráno budou školáci uklízet město, můžem se toho snadno zbavit, hodíme jim to na záda…“ Kaňka přeplněný pytel posunul, ten se naklonil a&#160;pár obálek s&#160;fotkami a&#160;letáky se rozsypalo po podlaze.</p>
			<p class="MLP_text ParaOverride-1">Oba se sehnuli a&#160;začali je sbírat.</p>
			<p class="MLP_text ParaOverride-1">„Starej Brůžek jezdí po městě s&#160;brokovnicí a&#160;chce voddělat bagristu.“</p>
			<p class="MLP_text ParaOverride-1">„Já vím,“ vzdychl si Sejkora. „Marcela chrní na lavičce nad pivovarem. Zavolej mu, že jsme ji našli.“</p>
			<p class="MLP_text ParaOverride-1">„Taky vás hledali novináři kvůli Mohoritovi.“</p>
			<p class="MLP_text ParaOverride-1">„Cos jim řekl?“</p>
			<p class="MLP_text ParaOverride-1">„Že máte práce nad hlavu, v&#160;deset poradu a&#160;budete tu po jedenáctý.“</p>
			<p class="MLP_text ParaOverride-1">„Dík.“</p>
			<p class="MLP_text ParaOverride-1">„Není zač.“ Kaňka nacpal do pytle všechno zpátky, kromě dvou posledních fotek.</p>
			<p class="MLP_text ParaOverride-1">Na jedné z&#160;nich byla fotka zarostlého vojáka v&#160;otrhané uniformě wehrmachtu.</p>
			<p class="MLP_text ParaOverride-1">„Ten vypadá jako ty.“</p>
			<p class="MLP_text ParaOverride-1">„To jsem já. Ta je z&#160;natáčení <span class="MLP_znak_kurziva_11b">Mostu u&#160;Remagenu</span><span class="MLP_znak_kurziva_11b CharOverride-1">,“</span><span class="MLP_znak_kurziva_11b"> </span>přisvědčil Kaňka.</p>
			<p class="MLP_text ParaOverride-1">„Tys tam byl taky?“</p>
			<p class="MLP_text ParaOverride-1">„Jo, před vojnou se to pytlíkovalo, jak se dalo, brigády pro statky, v&#160;Mykoproduktě a&#160;pak se rozkřiklo, že Hellner může dohodit práci Bačovi, Čáryfukovi, Bihárymu a&#160;vostatním, byla za to fůra peněz. Vždycky jsem chtěl dělat komparz, to jsem vám neříkal?“</p>
			<p class="MLP_text ParaOverride-1">„Máš z&#160;toho natáčení ještě nějaký fotky?“</p>
			<p class="MLP_text ParaOverride-1">„Ne, tohle fotil Vrabec.“</p>
			<p class="MLP_text ParaOverride-1">„Nevěděl jsem, že sis nechal narůst vousy.“</p>
			<p class="MLP_text ParaOverride-1">„Měli jsme vypadat zarostlý a&#160;zničený, prostě wehrmacht na konci války. Zas tak moc maskovat jsme se nemuseli.“</p>
			<p class="MLP_text ParaOverride-1">„Nebyl tam taky Randák?“</p>
			<p class="MLP_text ParaOverride-1">„Z&#160;tiskařů nikdo.“</p>
			<p class="MLP_text ParaOverride-1">„A&#160;Suez?“</p>
			<p class="MLP_text ParaOverride-1">„Ne, ten už sloužil jako lampasák.“</p>
			<p class="MLP_text ParaOverride-1">„A&#160;Ruda Zídek?“</p>
			<p class="MLP_text ParaOverride-1">„Říkal jsem, že z&#160;tiskařů nikdo.“</p>
			<p class="MLP_text ParaOverride-1">„Hm,“ povzdychl si Sejkora. „Nezavolal bys do nemocnice a&#160;nezeptal se, co je s&#160;Borovcem? Řekni, že na stanici volaj příbuzný a&#160;ptaj se, co s&#160;ním je.“</p>
			<p class="MLP_text ParaOverride-1">„Já vám to zapomněl říct. Žádná operace nebude.“</p>
			<p class="MLP_text ParaOverride-1">„Ne?“</p>
			<p class="MLP_text ParaOverride-1">„Našli mu rakovinu jater a&#160;Jirka spolykal nějaký prášky. Nikdo neví, kde je sebral, ale sestry i&#160;doktory totálně převez. Zkoušeli to z&#160;něj vypumpovat, ale dopadlo to blbě.“</p>
			<p class="MLP_text ParaOverride-1">„Počkej, jako že…“</p>
			<p class="MLP_text ParaOverride-1">„Jo, je po něm.“</p>
			<p class="MLP_text ParaOverride-1">„Sakra.“ Na stanici zavládlo hluboké ticho. „Zejtra se na něj pořádně napijem.“</p>
			<p class="MLP_text ParaOverride-1">„Tak jo.“</p>
			<p class="MLP_text ParaOverride-1">Sejkorovi se už v&#160;hlavě začínal rodit plán. „Ale stejně, nezavolal bys do špitálu a&#160;nezeptal ses, jestli tam nebyl v&#160;noci někdo, kdo ho vyslýchal?“</p>
			<p class="MLP_text ParaOverride-1">„Jasně, šéfe. Dneska vás nejspíš povýšej, takže radši udělám všechno, co budete chtít,“ zasmál se Kaňka a&#160;sáhl po sluchátku.</p>
			<p class="MLP_text_bez1radku_-12-0- ParaOverride-1">Dveře do sklepa nechal Kaňka otevřené, aby vyvětral. Ve vzduchu páchla spálená izolace. Sejkora se marně rozhlížel po zednických hadrech.</p>
			<p class="MLP_text ParaOverride-1">Kde je nechal?</p>
			<p class="MLP_text ParaOverride-1">Chlast nakonec člověka stejně zničí.</p>
			<p class="MLP_text ParaOverride-1">Vydal se k&#160;autu, ale ani v&#160;kufru služební škodovky nic nenašel.</p>
			<p class="MLP_text ParaOverride-1">Co když mu jeho zednické hadry šlohli estébáci a&#160;pak do sklepa hodili světlici, aby to vypadalo, že shořely?</p>
			<p class="MLP_text ParaOverride-1">Celou dobu vědí, že s&#160;Havlem mluvil on. Hrají si s&#160;ním jako kočka s&#160;myší, stejně jako s&#160;Michalem.</p>
			<p class="MLP_text ParaOverride-1">Vrátil se do kanceláře za Kaňkou.</p>
			<p class="MLP_text ParaOverride-1">„Volals do nemocnice?“</p>
			<p class="MLP_text ParaOverride-1">„Jo, za Borovcem se včera nikdo nestavil, jenom vy. A&#160;taky zatkli Michala.“</p>
			<p class="MLP_text ParaOverride-1">„Co?“</p>
			<p class="MLP_text ParaOverride-1">„Prej na něj něco maj.“</p>
			<p class="MLP_text ParaOverride-1">„Nevíš co?“</p>
			<p class="MLP_text ParaOverride-1">Než stačil Kaňka odpovědět, zazvonil telefon.</p>
			<p class="MLP_text ParaOverride-1">„V&#160;deset tě čekáme, soudruhu.“ Hlas Modré bundy zněl jako tlampač vykřikující povely během okupace.</p>
			<p class="MLP_text ParaOverride-1">„Už vyrážím.“</p>
			<p class="MLP_text ParaOverride-1">„Dej mi ještě soudruha Kaňku.“</p>
			<p class="MLP_text ParaOverride-1">Sejkora předal sluchátko Kaňkovi, který ho tázavě přebral. „Ano. Ano. Ne, ne. V&#160;noci tady nebyl.“ Bezradně pohlédl na Sejkoru a&#160;tomu došlo, že se Modrá bunda vyptává, kde Sejkora byl, a&#160;Kaňka neví, co má říct.</p>
			<p class="MLP_text ParaOverride-1">Neměl čas přemýšlet, co to znamená, musel vyrazit na poradu, která měla rozhodnout o&#160;jeho povýšení.</p>
		</div>
</body>
</html>