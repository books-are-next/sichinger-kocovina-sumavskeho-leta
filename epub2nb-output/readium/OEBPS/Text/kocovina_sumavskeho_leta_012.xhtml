<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-9" xml:lang="cs-CZ">
		<div class="Z-kladn--textový-r-meček">
			<p id="_idParaDest-7" class="MLP_uroven2_kapitola ParaOverride-1">Zaprášené bedny</p>
			<p class="MLP_text_bez1radku ParaOverride-1">Sotva si Sejkora pročetl životopis Vasila Mohority i&#160;jeho otce, zazvonil telefon.</p>
			<p class="MLP_text ParaOverride-1">„Nebudeš věřit, co se stalo!“ vykřikl Sejkorův bratr, který žil v&#160;Praze.</p>
			<p class="MLP_text ParaOverride-1">„Co?“</p>
			<p class="MLP_text ParaOverride-1">„Vilda podepsal Chartu.“</p>
			<p class="MLP_text ParaOverride-1">„Vilda byl vždycky vadnej.“ Bratranec Vilém se naštěstí nejmenoval Sejkora a&#160;bydlel až v&#160;Kladně, takže se s&#160;ním nikdo z&#160;rodiny nestýkal.</p>
			<p class="MLP_text ParaOverride-1">„Vylili ho z&#160;Poldiny.“</p>
			<p class="MLP_text ParaOverride-1">„Co mohl čekat? Je to vůl.“</p>
			<p class="MLP_text ParaOverride-1">„Petra z&#160;toho byla na nervy. Říkali jsme ti, že ji vykopli ze školy?“</p>
			<p class="MLP_text ParaOverride-1">„Ne.“ Petra byla Sejkorova neteř, jen o&#160;dva měsíce starší než jeho dcera.</p>
			<p class="MLP_text ParaOverride-1">„Opila se a&#160;chtěla utéct na Západ, prej v&#160;tomhle koncentráku nevydrží. Naštěstí si s&#160;ní nějakej řidič kamionu ještě před Rozvadovem promluvil, dal jí peníze a&#160;posadil na autobus zpátky do Prahy. My jí mezitím sehnali učňák, učí se na prodavačku.“</p>
			<p class="MLP_text ParaOverride-1">„Tak vidíš,“ chlácholil ho Sejkora, který si vzápětí představil svou dceru jako prodavačku, a&#160;pomyslel si, že by to on ani jeho žena nepřežili.</p>
			<p class="MLP_text ParaOverride-1">„Jenže na učňák nastoupil jako mistr odborný výchovy bejvalej lampasák, úplnej vypatlanec. Každý ráno ty nebohý holky, který se měly naučit prodávat, nechal nastoupit do pozoru a&#160;zkoušel je z&#160;toho, jaký kanony používá československá armáda.“</p>
			<p class="MLP_text ParaOverride-1">„Fakt? To je neskutečnej pablb.“</p>
			<p class="MLP_text ParaOverride-1">„Petra mu to taky řekla. A&#160;pak udělala ještě větší blbost. Šla na diskotéku a&#160;víš, koho si tam narazila?“</p>
			<p class="MLP_text ParaOverride-1">„Nějakýho ženáče?“</p>
			<p class="MLP_text ParaOverride-1">„Ne, mladýho svobodnýho kluka.“</p>
			<p class="MLP_text ParaOverride-1">„Tak vidíš… Nebo je to nějakej feťák? Nebo disident?“</p>
			<p class="MLP_text ParaOverride-1">„Je to Němec. Západní.“</p>
			<p class="MLP_text ParaOverride-1">„Do pytle.“</p>
			<p class="MLP_text ParaOverride-1">„To není všechno.“</p>
			<p class="MLP_text ParaOverride-1">„Tak je ženatej a&#160;má děti?“</p>
			<p class="MLP_text ParaOverride-1">„Něco stokrát horšího. Slouží v&#160;bundeswehru. V&#160;Praze trsal, protože dostal vopušťák. Druhej den Petru dostal přes hranici.“</p>
			<p class="MLP_text ParaOverride-1">„Cože?“</p>
			<p class="MLP_text ParaOverride-1">„Petra je v&#160;západním Německu.“</p>
			<p class="MLP_text ParaOverride-1">„Kde?“</p>
			<p class="MLP_text ParaOverride-1">„V&#160;Ramsteinu.“</p>
			<p class="MLP_text ParaOverride-1">„Do prdele práce!“ vykřikl Sejkora, který věděl, že Ramstein je největší americká základna v&#160;celé západní Evropě.</p>
			<p class="MLP_text ParaOverride-1">„Jestli se na to přijde, jsme všichni v&#160;hajzlu.“</p>
			<p class="MLP_text ParaOverride-1">„Hlásili jste to?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Tak klid, zatím se nic neděje…“ Sejkora pohlédl na hodinky. „Hele, musím padat. Mám důležitou poradu. Třeba se Petra vrátí.“</p>
			<p class="MLP_text ParaOverride-1">„To je všechno, co mi řekneš? Že máš důležitou poradu?“</p>
			<p class="MLP_text ParaOverride-1">„Víš, kdo mi přijede s&#160;projevem? Mohorita, ty vole. Jestli něco podělám, uškvařej mě zaživa. Zavolám co nejdřív.“</p>
			<p class="MLP_text ParaOverride-1">„No tak se měj,“ odtušil brácha zklamaně a&#160;zavěsil.</p>
			<p class="MLP_text ParaOverride-1">Sejkora zíral na telefon.</p>
			<p class="MLP_text ParaOverride-1">Jestli se Petra vrátí, půjde po ní i&#160;po něm vojenská kontrarozvědka.</p>
			<p class="MLP_text ParaOverride-1">Nezbývalo než doufat, že se jeho neteři bude v&#160;Ramsteinu líbit.</p>
			<p class="MLP_text_bez1radku_-12-0- ParaOverride-1">Na první poradu bezpečnostního štábu chtěl přijít včas, takže posbíral papíry, strčil do kapsy mentolové bonbony a&#160;vyšel ze stanice. Vlajky vlály, na chodníku nebyla ani stopa po nepořádku. Pámelník u&#160;školy nasadil drobné bílé a&#160;načervenalé květy, nejspíš jako připomínku toho, jak za ním při historicky prvním Setkání mládeže v&#160;srpnu 1968 souložily dva mládežnické páry. Místní na ně vyděšeně zírali, protože nechápali, že se nějaké holky takhle odvážou.</p>
			<p class="MLP_text ParaOverride-1">To bylo nejslavnější Setkání v&#160;dějinách města, kdy prezidenta Svobodu před hotelem vítalo tisíc mladých lidí s&#160;květinami ve vlasech, v&#160;ošoupaných riflích a&#160;s&#160;tričky zdobenými symboly hippies. Sice se šuškalo, že prezident zastavil u&#160;hotelu, protože přímo na silnici souložil svazák se svazačkou, ale to byla jen pomlouvačná disidentská kampaň.</p>
			<p class="MLP_text ParaOverride-1">Ve skutečnosti se prezident zastavil, aby si dal vyhlášené šumavské bylinné víno, do něhož se tu zamiloval tak, že si na Hrad nechával posílat bedny a&#160;Mykoprodukta Vimperk se stala hlavním vinařským dodavatelem Hradu.</p>
			<p class="MLP_text ParaOverride-1">Sejkora si nostalgicky povzdychl a&#160;přešel ulici k&#160;budově lesnické školy. Čtyři služební auta prachatických estébáků parkovala na dvoře, odkud na ně nebylo z&#160;hlavní ulice vidět, a&#160;páté vjelo dovnitř v&#160;okamžiku, kdy vstoupil do budovy vyzdobené rudými vlajkami a&#160;údernými transparenty.</p>
		</div>
</body>
</html>