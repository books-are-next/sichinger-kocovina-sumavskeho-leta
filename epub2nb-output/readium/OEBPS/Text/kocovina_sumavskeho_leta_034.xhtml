<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-31</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-31" xml:lang="cs-CZ">
		<div class="Z-kladn--textový-r-meček">
			<p id="_idParaDest-29" class="MLP_uroven2_kapitola ParaOverride-1">Čerstvé mozky</p>
			<p class="MLP_text_bez1radku ParaOverride-1">V&#160;hospodě Na Koreji bylo narváno, místní obsadili hospodu, aby ji bránili proti svazákům. Lampasáci se slezli u&#160;svého stolu, staří němečtí tiskaři cosi probírali u&#160;stolu štamgastů, v&#160;rohu mastili karty Cikáni, a&#160;Podruh, Čáryfuk a&#160;Biháry zabrali stůl u&#160;okna, aby viděli na chodník, po kterém proudil nepřetržitý zástup svazáckých krasavic. Hanzlíček dřímal opřený o&#160;stěnu a&#160;z&#160;úst mu tekly sliny, zatím nezbarvené dozelena ani domodra, takže na koktejly ještě nedošlo.</p>
			<p class="MLP_text ParaOverride-1">Zato už načali bábovku z&#160;šumavského bylinného, což byl rosol uvařený pomocí agarového prášku, sušeného slizu z&#160;mořských řas. Vyklopen z&#160;bábovkové formy měl stejnou barvu jako víno; zlatohnědou s&#160;karmínovým nádechem. Díky lomu světla vytvářel vnitřek dojem obřího kusu narudlého rosolovitého jantaru, který žije vlastním životem, protože se po vyklopení na talířku mírně třásl.</p>
			<p class="MLP_text ParaOverride-1">Rosol se kousal a&#160;v&#160;ústech rozplýval jako dortové želé.</p>
			<p class="MLP_text ParaOverride-1">Michal doufal, že bábovku nedostane, jednou byl totiž svědkem, jak si Podruh po dlouhém dni kopání bez oběda strčil kousek té bábovky nalačno do úst, rozžvýkal ho, spolkl, usmál se, prohlásil: <span class="MLP_znak_kurziva_11b">A</span>&#160;<span class="MLP_znak_kurziva_11b">jsem vožralej!</span> a&#160;spadl pod stůl. Všichni si mysleli, že pod ním i&#160;zůstal, jenže ho našli až za dva dny v&#160;lese u&#160;Hrabic.</p>
			<p class="MLP_text ParaOverride-1">Michala šumavské byliny také už mnohokrát zavedly do hlubokého lesa. Obvykle vyšel z&#160;hospody, kolem svítily pouliční lampy, na ulicích parkovala auta a&#160;na chodníku se tu a&#160;tam motal nějaký opilec&#160;– a&#160;pak najednou klopýtal v&#160;nejhlubším lese na Lipce nebo u&#160;Korkusovy Huti.</p>
			<p class="MLP_text ParaOverride-1">Naštěstí dnes z&#160;bábovek zbývalo na talířku jen drobné rosolovité chapadélko bez třesu.</p>
			<p class="MLP_text ParaOverride-1">Výčepní Gábina křičela na Podruha:</p>
			<p class="MLP_text ParaOverride-1">„Prodat barák po dědovi! Copak nemáš vůbec rozum? Jde ti jen vo to, pořádně se zlejt? Nic ti nenaleju!“</p>
			<p class="MLP_text ParaOverride-1">„Cigošům napít dáš, a&#160;mně ne?“ divil se Podruh. „A&#160;proč si myslíš, že nemám rozum?“</p>
			<p class="MLP_text ParaOverride-1">„Prostě ti ho pánbů nenadělil, dostal jsi vakuum, a&#160;to sis eště pro jistotu vygumoval!“</p>
			<p class="MLP_text ParaOverride-1">Než stačil Podruh sesumírovat odpověď, zastal se ho Biháry. „Len si nemysli, Podruh to má v&#160;hlave zrovnané, vie, čo chce!“</p>
			<p class="MLP_text ParaOverride-1">„Bodejť! Helejte, mám nápad!“ vykřikl Podruh.</p>
			<p class="MLP_text ParaOverride-1">„Jakej?“</p>
			<p class="MLP_text ParaOverride-1">„Dáme si Mozek!“</p>
			<p class="MLP_text ParaOverride-1">Michalovi zatrnulo; měl za sebou horký den, kdy nic nepil ani nejedl, a&#160;teď měl chuť na pivo, ne na koktejl. S&#160;Podruhem už mnohokrát ochutnal barevné míchané nápoje, obvykle v&#160;následujícím pořadí: <span class="MLP_znak_kurziva_11b">Vodníkovo sperma,</span> což byla zelená s&#160;fernetem, <span class="MLP_znak_kurziva_11b">Magické oko,</span> panák zelené v&#160;půllitru piva, <span class="MLP_znak_kurziva_11b">Semafor,</span> griotka, vaječný likér a&#160;zelená, a&#160;jízda skoro vždycky končila <span class="MLP_znak_kurziva_11b">Ledním medvědem,</span> sektem s&#160;vodkou, po kterém ráno na všechny čekala tak děsivá kocovina, že se jen potáceli po dílně a&#160;zvraceli do plechovek.</p>
			<p class="MLP_text ParaOverride-1">„Já si dám pivo,“ zkusil to.</p>
			<p class="MLP_text ParaOverride-1">„Tu břečku, co ta trhovnice točí, pít nebudeš, to ti povídám,“ varoval ho Podruh.</p>
			<p class="MLP_text ParaOverride-1">„Kušuj, veď aj on má svoj fištrón,“ bránil ho Čáryfuk.</p>
			<p class="MLP_text ParaOverride-1">„Michal? Ten je akorát slušnej, nebo si myslíš, že je díky tomu i&#160;chytrej? Dej mu dva Mozky!“ zavolal na Gábinu Podruh a&#160;otočil se k&#160;Michalovi. „Vodečets za mě ten nebezpečnej, draze zaplacenej vodoměr u&#160;kominíka?“</p>
			<p class="MLP_text ParaOverride-1">„Zejtra se na něj vrhnu.“</p>
			<p class="MLP_text ParaOverride-1">„Baby už idú!“ vykřikl Biháry a&#160;všichni kromě Michala a&#160;Čáryfuka se přesunuli k&#160;oknu, tak dovedně maskovanému závěsy a&#160;reklamami na protivínské pivo, že z&#160;ulice nebylo vidět, jak zírají na skupinu svazaček táhnoucích batohy.</p>
			<p class="MLP_text ParaOverride-1">„Ta má prazdroje!“</p>
			<p class="MLP_text ParaOverride-1">Čáryfuk odhodil sirku do popelníku a&#160;svěřil se Michalovi: „Ozaj im šibe, teraz zo seba robia jánošíkov, ale aj tak budú iba na vecku klepať rezeň. A&#160;ty si čo robil? Bol si na kupku s&#160;tou svojou frajárkou?“</p>
			<p class="MLP_text ParaOverride-1">Michalovi vždycky trvalo, než si některá slova převedl do češtiny&#160;– kupko bylo nejspíš koupaliště.</p>
			<p class="MLP_text ParaOverride-1">„Jo, byl. Ale za moc to nestálo.“</p>
			<p class="MLP_text ParaOverride-1">„Tady máte Mozky,“ ušklíbla se Gábina a&#160;naservírovala Čáryfukovi jeden a&#160;Michalovi hned dva nápoje.</p>
			<p class="MLP_text ParaOverride-1">Mozek byla griotka ve skleničce od hořčice tak dovedně pokapaná vaječným likérem, že připomínala lidský mozek. Michal věděl, že je oba musí vypít, jinak by ho Podruh už nezaložil.</p>
			<p class="MLP_text ParaOverride-1">„Ukočíruješ to, chalan?“</p>
			<p class="MLP_text ParaOverride-1">„Jo, jen bych si dal pivo,“ vzdychl Michal a&#160;se zapřením vypil první Mozek.</p>
			<p class="MLP_text ParaOverride-1">„Urobíme to ako bratia: Ja rozkážem, ty popiješ.“</p>
			<p class="MLP_text ParaOverride-1">„Tak jo.“</p>
			<p class="MLP_text ParaOverride-1">„Prečo sa na teba pýtali poliši?“</p>
			<p class="MLP_text ParaOverride-1">„Nevím. Kvůli autu. Ale já ho akorát nechal na parkovišti.“</p>
			<p class="MLP_text ParaOverride-1">„Možno sa do neho niekto vlámal.“</p>
			<p class="MLP_text ParaOverride-1">Tím by se to snad vysvětlovalo. Sejkora autem nejel. A&#160;třeba Michala někdo sledoval, když schovával klíče u&#160;Sejkorů pod květináč, a&#160;pak se tím autem projel.</p>
			<p class="MLP_text ParaOverride-1">Ne, to je nesmysl, i&#160;kdyby něco takového nějaký magor provedl, nešli by po Michalovi tajní.</p>
			<p class="MLP_text ParaOverride-1">„Jak poznáš, že tě někdo sleduje?“</p>
			<p class="MLP_text ParaOverride-1">„To neviem. Na mne nikto visieť nemusel, všetko som vždy potiahol tak babrácky, že ma raz dva rafii. Nebol som ako môj brat, on bol vždy samý ostrovtip. Prečo sa pýtaš? Ty ozaj veríš, že na tebe voľakto visí? To sú iba také tvoje párky.“</p>
			<p class="MLP_text ParaOverride-1">„Párky?“</p>
			<p class="MLP_text ParaOverride-1">„To sa tak hovorí, ak si paranoidní.“</p>
			<p class="MLP_text ParaOverride-1">Michal se rozesmál, protože Mozek začal ve vyčerpaném organismu působit.</p>
			<p class="MLP_text ParaOverride-1">„Čáryfuku, my s&#160;váma čobolama budem navěky bratři, a&#160;víš proč, ty kluku slovenská?“</p>
			<p class="MLP_text ParaOverride-1">„Prečo?“</p>
			<p class="MLP_text ParaOverride-1">„Protože jsme si od vás vzali halušky.“</p>
			<p class="MLP_text ParaOverride-1">„Aké halušky?“</p>
			<p class="MLP_text ParaOverride-1">„No&#160;– jako halucinace! A&#160;vy vod nás párky&#160;– jako paranoiu! Na to se napijem!“ Michal si to po hádce s&#160;Kristýnou hodlal vyřídit s&#160;celým vesmírem. Takže vstal a&#160;vypil i&#160;druhý Mozek. „Víš, že jsem dneska viděl fotku tvýho bráchy? Vypadali ste jak kanadský dřevorubci! Co se vůbec s&#160;Bačou stalo?“</p>
			<p class="MLP_text ParaOverride-1">„Vrátil sa domov, je u&#160;nás pri Poprade. Ale počul som, ako si sa rozprával s&#160;Otom. Ty hľadáš voľačo po ockovi?“</p>
			<p class="MLP_text ParaOverride-1">„Jo. Tys ho znal?“</p>
			<p class="MLP_text ParaOverride-1">„Hej, s&#160;Otom boli veľkí kamaráti, veď spolu pred polišami ukrývali akési papiere.“</p>
			<p class="MLP_text ParaOverride-1">„Jaký papíry?“</p>
			<p class="MLP_text ParaOverride-1">„Neviem.“</p>
			<p class="MLP_text ParaOverride-1">„A&#160;kde to bylo?“</p>
			<p class="MLP_text ParaOverride-1">„Hore pri Drosselhofe sa prekopávaly rúry, čo idú do mesta. Čo to bolo, neviem, dotiahli to vojaci. Kopa papierov. Taký ten tučný, má také fajné priezvisko…“</p>
			<p class="MLP_text ParaOverride-1">„Suez?“</p>
			<p class="MLP_text ParaOverride-1">„Hej, tento. Hovoril, že sú v&#160;riti a&#160;Oto to má ukryť Ozaj tŕpol od strachu. Trčal som v&#160;jame, na sebe gumený kabát, a&#160;Oto hovorí: ‚<span class="MLP_znak_kurziva_11b">Musíš to ukryť‘,</span> tak som to do toho kabáta napchal, aj do tej diery. A&#160;zrazu všade okolo poliši a&#160;očumovali celú tú prekliatu dieru.“</p>
			<p class="MLP_text ParaOverride-1">„A&#160;pak?“</p>
			<p class="MLP_text ParaOverride-1">„Potom to asi Ota zobral, ja neviem. Vtedy nemal také pivné brucho.“</p>
			<p class="MLP_text ParaOverride-1">„A&#160;kdy to bylo?“</p>
			<p class="MLP_text ParaOverride-1">„Keď prišli Rusáci.“ Čáryfuk se otočil k&#160;oknu a&#160;zašeptal. „Pána­bohajeho! Podruh požral akési tablety.“</p>
			<p class="MLP_text ParaOverride-1">„Radši se vypařím.“</p>
			<p class="MLP_text ParaOverride-1">„Ako? Veď vieš, ako si všetkých stráži.“</p>
			<p class="MLP_text ParaOverride-1">„Řeknu, že se mi už po Mozku chce blejt.“</p>
			<p class="MLP_text ParaOverride-1">„To ti nebude veriť, lebo on sám ešte nikoho nepotyčkoval.“</p>
			<p class="MLP_text ParaOverride-1">Ale Michal se už rozhodl a&#160;v&#160;okamžiku, kdy do sebe Podruh kopnul Mozek, vyběhl z&#160;hospody.</p>
			<p class="MLP_text_bez1radku_-12-0- ParaOverride-1">Po hostině zbyly v&#160;dílně na podlaze jen zmačkané tácky od chlebíčků. Na ponku stála Čáryfukova sklenice falešných feferonek, jenže do té by se Michal nepustil, protože nevěděl, které jsou pálivé a&#160;které ne. Sladká vůně bolsu se vypařila, ve vzduchu zbyl zápach bahna, solviny a&#160;potu. Michal se vypravil do kanceláře, aby našel něco k&#160;jídlu, a&#160;překvapilo ho, že Ota ještě sedí za stolem.</p>
			<p class="MLP_text ParaOverride-1">„Dobře, že seš tady, Michale. Prasklo to na sídlišti, ráno přijede bagr, zase si mákneš.“</p>
			<p class="MLP_text ParaOverride-1">„Je sobota!“</p>
			<p class="MLP_text ParaOverride-1">„Máš ranní.“</p>
			<p class="MLP_text ParaOverride-1">„No jo, sakra.“</p>
			<p class="MLP_text ParaOverride-1">„Seš jedinej, na koho se můžu spolehnout. A&#160;chlapi už nadávaj, že se furt ulejváš, to je samá Kristýna…“</p>
			<p class="MLP_text ParaOverride-1">„Já přijdu.“</p>
			<p class="MLP_text ParaOverride-1">„Tohle ti tady nechala Hanka Crhová.“</p>
			<p class="MLP_text ParaOverride-1">Výstřižky po tátovi pocházely z&#160;anglických novin z&#160;přelomu srpna a&#160;září 1968. Anglicky neuměl, jen poznal jména, jako <span class="MLP_znak_kurziva_11b">Queen Elisabeth, Prince Charles, Prince William</span> a&#160;pár slov… <span class="MLP_znak_kurziva_11b">Goodyear Trophy, 2nd September 1968</span> a&#160;<span class="MLP_znak_kurziva_11b">Death on the plane.</span></p>
			<p class="MLP_text ParaOverride-1">„Říká vám to něco?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Věděl jste, že chtěl táta stavět?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„A&#160;kde?“</p>
			<p class="MLP_text ParaOverride-1">„Nevím. Ale sháněl pozemek.“</p>
			<p class="MLP_text ParaOverride-1">„Vy jste si postavil kdy?“ Kývl k&#160;zarámované fotce na zdi, na které stál krásný dům na svahu Homolky, kopce nad Vimperkem.</p>
			<p class="MLP_text ParaOverride-1">„Začal jsem v&#160;sedmdesátým prvním.“</p>
			<p class="MLP_text ParaOverride-1">„Barák vám navrhl Milan Hellner?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„A&#160;Sejkorovi taky. Našel jsem tuhle fotku.“ Položil ji do světla lampy na Otově stole. „Komu na týhle fotce navrhl barák Milan Hellner?“</p>
			<p class="MLP_text ParaOverride-1">„Asi všem, všichni jsme tenkrát chtěli stavět. Je pěkný mít postavenej dům od někoho, koho znáš.“</p>
			<p class="MLP_text ParaOverride-1">„Táta něco schovával nahoře u&#160;Drosselhofu?“</p>
			<p class="MLP_text ParaOverride-1">Ota tázavě vzhlédl.</p>
			<p class="MLP_text ParaOverride-1">„Děláte, že vo tom nevíte? Sám jste mu pomáhal.“</p>
			<p class="MLP_text ParaOverride-1">„Kdo ti to řekl?“</p>
			<p class="MLP_text ParaOverride-1">„Čáryfuk.“</p>
			<p class="MLP_text ParaOverride-1">Ota pustil fotku z&#160;ruky. „Michale, o&#160;tomhle nesmíš nikde mluvit.“</p>
			<p class="MLP_text ParaOverride-1">„Víte, co to bylo, že jo?“</p>
			<p class="MLP_text ParaOverride-1">„Já tomu kreténovi slovenskýmu stokrát říkal, aby držel hubu… Michale, teď mě dobře poslouchej: Zapomeneš na to, jinak my všichni, co tady v&#160;dílně pracujem, půjdem do basy&#160;– ne na měsíce nebo na roky, ale na celej život. Nevíš, s&#160;čím si zahráváš, kamaráde.“</p>
			<p class="MLP_text ParaOverride-1">„O&#160;co jde?“</p>
			<p class="MLP_text ParaOverride-1">„Do toho ti nic není.“</p>
			<p class="MLP_text ParaOverride-1">„Byl to můj táta!“</p>
			<p class="MLP_text ParaOverride-1">„To s&#160;tím nesouvisí.“</p>
			<p class="MLP_text ParaOverride-1">„Já na to přijdu sám.“</p>
			<p class="MLP_text ParaOverride-1">„Vyser se na to, říkám!“ Ota vyletěl ze židle a&#160;Michal si byl skoro jistý, že mu jednu ubalí. „Vem si tu fotku a&#160;pamatuj si jedno: Minulost je to nejhorší svinstvo, který si v&#160;týhle zemi dokážeš představit. Jsou na tebe schopný vytáhnout věci a&#160;překroutit je… Už nejde vo tvýho tátu, rozumíš? Mám tři děti, kristepane.“</p>
			<p class="MLP_text ParaOverride-1">„Tak mi řekněte, o&#160;co šlo.“</p>
			<p class="MLP_text ParaOverride-1">„Ještě jednou se zeptáš a&#160;já tě z&#160;fleku vyhodím.“</p>
			<p class="MLP_text ParaOverride-1">„Jste stejnej zbabělec jako všichni vostatní.“</p>
			<p class="MLP_text ParaOverride-1">„A&#160;ty jsi hrdina? Nástěnku se svazákama bys klidně udělal, kdybych na tebe trochu zatlačil. Nemáš ani páru o&#160;tom, co je to přežít mezi všema těma udavačema.“</p>
			<p class="MLP_text ParaOverride-1">„Přijdu na to, co to bylo, i&#160;bez těch vašich keců!“ Michal sáhl po fotce a&#160;už se necítil, jako by ji ukradl, ale jako by mu celé ty roky patřila.</p>
		</div>
</body>
</html>