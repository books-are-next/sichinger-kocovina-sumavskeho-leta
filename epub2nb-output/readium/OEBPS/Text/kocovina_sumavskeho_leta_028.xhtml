<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-25</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-25" xml:lang="cs-CZ">
		<div class="Z-kladn--textový-r-meček">
			<p id="_idParaDest-23" class="MLP_uroven2_kapitola ParaOverride-1">Američtí výsadkáři</p>
			<p class="MLP_text_bez1radku ParaOverride-1">Paní Hellnerová byla určitě nejdrobnější žena, u&#160;jaké kdy Michal odečítal vodoměry. Na sobě měla svetr ze šedivé vlny a&#160;plátěné šedé kalhoty. Když otevřela dveře, přimhouřila oči, ale Michal tušil, že ho poznala. Z&#160;fotky už znal všechny kromě jejího syna.</p>
			<p class="MLP_text ParaOverride-1">Kráčel za ní chodbou kolem zavařovacích sklenic do vlhkého sklepa, kde ve světle baterky otevřel víčko vodoměru.</p>
			<p class="MLP_text ParaOverride-1">„Že na to vidíš. Máš holt eště mladý voči.“</p>
			<p class="MLP_text ParaOverride-1">Vracel se s&#160;ní přes dvůr, kde hnědé slepice poskakovaly v&#160;kluzkém blátě. Otevřenými vraty zahlédl skleník a&#160;za plotem dlouhý hřbet Boubína i&#160;drobný oblouček Hajné hory.</p>
			<p class="MLP_text ParaOverride-1">„Máte to tu krásný.“</p>
			<p class="MLP_text ParaOverride-1">„To určitě říkáš všem.“</p>
			<p class="MLP_text ParaOverride-1">„Ne, vy to máte opravdu nádherný.“</p>
			<p class="MLP_text ParaOverride-1">„Tys tu včera boural.“</p>
			<p class="MLP_text ParaOverride-1">„To jsem nebyl já!“ vykřikl, jako by se už bránil před celou vesnicí.</p>
			<p class="MLP_text ParaOverride-1">„Neboj, já to nikomu říkat nebudu. Přinesu ti koláč. Pojď.“</p>
			<p class="MLP_text ParaOverride-1">Svěsil hlavu. Proč se nepřiznal? Stejně se o&#160;bouračce někdo dozví.</p>
			<p class="MLP_text ParaOverride-1">Ale byl tu, aby se dozvěděl něco o&#160;tátovi&#160;– a&#160;žena jako ona nenabízí něco k&#160;jídlu, aby se dívala, jak jí, a&#160;<span class="MLP_znak_kurziva_11b">mlčela.</span></p>
			<p class="MLP_text ParaOverride-1">V&#160;kredenci se leskly fotky dvou dívek, nejspíš bavorských vnuček paní Hellnerové. Mohlo jim být kolem šestnácti, jedna světlovlasá, druhá černovlasá, něčím mu připomněly Kristýnu a&#160;její sestřenici Petru.</p>
			<p class="MLP_text ParaOverride-1">Kávu dostal ve žlutém hrnečku s&#160;logem Siemensu, i&#160;tvarohový koláč s&#160;rozinkami byl zářivě žlutý. Vyhlédl na záhony růží a&#160;pivoněk srovnaných v&#160;řadách za sebou. Stane se člověk architektem proto, že jeho rodiče vědí, jak udržovat krásnou zahradu?</p>
			<p class="MLP_text ParaOverride-1">„Děláš pro Otu?“</p>
			<p class="MLP_text ParaOverride-1">„Jo. Ten s&#160;vaším synem kamarádil?“</p>
			<p class="MLP_text ParaOverride-1">„Jo. Otu jsem měla vždycky ráda.“</p>
			<p class="MLP_text ParaOverride-1">„Mám tu jednu jeho fotku z&#160;Včelný.“</p>
			<p class="MLP_text ParaOverride-1">Zdvihla ji proti světlu a&#160;zírala na svého syna. Michal ji určitě zaskočil, protože několikrát polkla, a&#160;on měl strach, že se rozpláče.</p>
			<p class="MLP_text ParaOverride-1">„Umíš německy?“</p>
			<p class="MLP_text ParaOverride-1">„Moc ne.“</p>
			<p class="MLP_text ParaOverride-1">Sáhla do stolu pro výstřižek z&#160;novin, nasadila si brýle a&#160;rozechvělým hlasem přečetla: „Milan Hellner, mladý architekt narozený v&#160;Československu, se zúčastnil otevření nového pavilonu kliniky bundeswehru ve Freyungu postavené podle jeho návrhu. Slavnosti se zúčastnil i&#160;spolkový ministr obrany…“</p>
			<p class="MLP_text ParaOverride-1">„Freyung? To je patnáct kilometrů od Strážnýho.“</p>
			<p class="MLP_text ParaOverride-1">„Jo. Milan od chvíle, co uviděl Rusáky, věděl, že tu nezůstane. A&#160;utekl jako jedinej z&#160;těch, co vykřikovali, že zdrhnou.</p>
			<p class="MLP_text ParaOverride-1">Lidem ve Vimperku zadarmo navrhoval domy, proto ho měli rádi. Ale nemysli si, že to měl v&#160;Německu jednoduchý. První zakázky, co dostal, byly škatule se zahrádkou tak mrňavou, že se tam vešla leda tak houpačka. Ale pak postavil jednomu oficírovi domek za městem.“ Podala mu další výstřižek.</p>
			<p class="MLP_text ParaOverride-1">„Krásnej dům. Jako ten váš.“</p>
			<p class="MLP_text ParaOverride-1">„Chceš vidět ještě další fotky?“</p>
			<p class="MLP_text ParaOverride-1">„Moc rád.“</p>
			<p class="MLP_text ParaOverride-1">Vytáhla album vázané v&#160;tmavě červené kůži a&#160;bílý papír vložený mezi fotkami jí zašustil mezi prsty. Fotografie byly pečlivě zastrkané v&#160;papírových růžcích&#160;– na staveništi stál Michalův táta v&#160;montérkách a&#160;štíhlý vysoký muž s&#160;delšími vlasy, který vypadal jako nizozemský fotbalista Johann Cruyff.</p>
			<p class="MLP_text ParaOverride-1">„To je můj syn,“ pronesla hrdě. Na další fotce se shýbal v&#160;bílém plášti u&#160;kreslířského prkna v&#160;kanceláři, za jejímž oknem se táhl dvojitý horský hřbet, a&#160;Michalovi trvalo, než poznal, že by to mohl být Roklan focený z&#160;druhé strany Šumavy.</p>
			<p class="MLP_text ParaOverride-1">A&#160;najednou si vzpomněl: tenhle muž stál v&#160;noci u&#160;nich v&#160;kuchyni a&#160;něco s&#160;tátou kreslil. Michal se probudil, šel se napít, v&#160;kuchyni se svítilo, myslel, že si táta čte, a&#160;oni tam stáli s&#160;lahví vína nad nějakým nákresem.</p>
			<p class="MLP_text ParaOverride-1">Na další fotce stáli táta, Milan, Lešek, Ota, Vrabec, Sejkora, a&#160;dokonce i&#160;Lešková u&#160;kulečníku v&#160;hotelu Hvězda.</p>
			<p class="MLP_text ParaOverride-1">„Váš syn se kamarádil se Sejkorou?“</p>
			<p class="MLP_text ParaOverride-1">„Znali se ze základky, všichni byli ve stejným ročníku, i&#160;tvůj táta. Tos nevěděl?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„V&#160;šedesátejch letech bejvali jedna parta. Sejkora je slušnej chlap, spoustu místních vytáhl ze šlamastyk, který mohly skončit kriminálem. Není to trotl jako Borovec, co všechny posílá rovnou na Pankrác. Akorát se pak rozhádali kvůli politice.“</p>
			<p class="MLP_text ParaOverride-1">„Proč?“</p>
			<p class="MLP_text ParaOverride-1">„To nevím.“</p>
			<p class="MLP_text ParaOverride-1">„Tyhle dva neznám.“ Dva zarostlí vousatí mladíci na další fotce vypadali jako dřevorubci odněkud z&#160;Kanady.</p>
			<p class="MLP_text ParaOverride-1">„Tomu nalevo říkali Bača.“</p>
			<p class="MLP_text ParaOverride-1">„Čáryfukovo brácha?“</p>
			<p class="MLP_text ParaOverride-1">„Jo. Místní ho měli rádi, protože to byl prvotřídní kašpar, a&#160;byli smutní, když zmizel.“</p>
			<p class="MLP_text ParaOverride-1">„Kam?“</p>
			<p class="MLP_text ParaOverride-1">„Někam na Slovensko. Hned po osmašedesátým.“</p>
			<p class="MLP_text ParaOverride-1">„A&#160;proč?“</p>
			<p class="MLP_text ParaOverride-1">„Říkaly se různý věci.“</p>
			<p class="MLP_text ParaOverride-1">„Jaký?“</p>
			<p class="MLP_text ParaOverride-1">„Že měl průšvih s&#160;Borovcem.“</p>
			<p class="MLP_text ParaOverride-1">„Jakej průšvih?“</p>
			<p class="MLP_text ParaOverride-1">„To nevím. Ale poslal by ho do basy na hodně dlouho.“</p>
			<p class="MLP_text ParaOverride-1">„Jezdí sem Milan někdy?“</p>
			<p class="MLP_text ParaOverride-1">„Z&#160;Německa? To mu nikdy nedovolí. Já se modlím, aby mě za ním pustili aspoň jednou, abych viděla vnoučata a&#160;mohla v&#160;klidu vypustit duši.“</p>
			<p class="MLP_text ParaOverride-1">„Nevzpomenete si, co se tenkrát pod kasárnama stalo?“</p>
			<p class="MLP_text ParaOverride-1">„Já si pamatuju, jak vojáčci přišli sbírat brambory, a&#160;já poznala, že jsou do jednoho z&#160;vesnice. A&#160;když mě poprosili o&#160;vodu, nechala jsem je napumpovat. To víš, že mi místní nadávali do kolaborantek, a&#160;komunisti mě najednou vynášeli do nebes, i&#160;když jsem Němka. Dokonce o&#160;mně psali v&#160;Zemědělských novinách: <span class="MLP_znak_kurziva_11b">Internacionální pomoc při sklizni v&#160;srdci Šumavy.</span></p>
			<p class="MLP_text ParaOverride-1">To se řekne okupanti, ale byli to vyděšení kluci posbíraný ze všech koutů Ruska. Brambory a&#160;pole bylo to jediný, co znali, kasárna a&#160;město nenáviděli. Na poli měli vždycky na hlavě přilby, aby je jejich oficír, kdyby jel kolem, nepoznal.“</p>
			<p class="MLP_text ParaOverride-1">„O&#160;nehodě mýho táty jste něco slyšela?“</p>
			<p class="MLP_text ParaOverride-1">„Můj tatínek vyprávěl, že něco viděl na louce pod silnicí ke kasárnám nad Drosselhofem.“ Kývla k&#160;rozpadajícímu se německému statku na svahu pod kasárnami. „Kudlička, co tam dělá správce, byl v&#160;srpnu 1968 v&#160;nemocnici s&#160;kýlou a&#160;můj tatínek tam chodil krmit ovce a&#160;kozy. Tenkrát tam viděl německýho vojáka, co vyběhl z&#160;lesa pod silnicí a&#160;střílel na Rusáky.“</p>
			<p class="MLP_text ParaOverride-1">„Němec?“</p>
			<p class="MLP_text ParaOverride-1">„Jo, voják. A&#160;stalo se ten den, kdy stříleli na tvýho tátu.“</p>
			<p class="MLP_text ParaOverride-1">„Třiadvacátýho srpna?“</p>
			<p class="MLP_text ParaOverride-1">„Jo, to ráno. Voják měl na sobě uniformu wehrmachtu, na zádech batoh, byl zarostlej a&#160;v&#160;ruce držel pistoli Mauser.“</p>
			<p class="MLP_text ParaOverride-1">„Jak věděl, že je to mauserka?“</p>
			<p class="MLP_text ParaOverride-1">„Můj tatínek se jmenoval Heinrich Hellner. Kde myslíš, že sloužil za války? Byl u&#160;wehrmachtu jako všichni Němci z&#160;Vimperka.“</p>
			<p class="MLP_text ParaOverride-1">Michal nevěřícně vyhlédl z&#160;okna.</p>
			<p class="MLP_text ParaOverride-1">Co by tu v&#160;osmašedesátém dělal ozbrojený německý voják v&#160;uniformě wehrmachtu a&#160;s&#160;mauserkou v&#160;ruce?</p>
			<p class="MLP_text ParaOverride-1">Nejsou zkreslené vzpomínky stejně bezcenné jako plesnivé fotky?</p>
			<p class="MLP_text ParaOverride-1">Vstal. Nejspíš se zatvářil tak, že poznala, co si myslí, ale řekla: „Počkej, zabalím ti koláč na cestu,“ a&#160;usmála se na něj, protože na tom, jestli jí věří, nebo ne, vůbec nezáleželo, důležité bylo jen, jak moc si Michal na koláči někde za vsí pochutná.</p>
			<p class="MLP_text_bez1radku_-12-0- ParaOverride-1">Po staré silnici se od kasáren sunula do stanového městečka kolona vojenských vozidel a&#160;na pěšině k&#160;lesu se objevil kluk, kterého Michal včera večer potkal v&#160;ušpiněném tričku a&#160;kraťasech.</p>
			<p class="MLP_text ParaOverride-1">Dnes měl na sobě červený svetr s&#160;bílým pruhem a&#160;světlé tesilové kalhoty. Na prstech a&#160;pod nosem mu zasychala krev a&#160;z&#160;kapsy čouhal zakrvácený kapesník.</p>
			<p class="MLP_text ParaOverride-1">„Někdo tě praštil?“</p>
			<p class="MLP_text ParaOverride-1">„Na to nikoho nepotřebuju, mně to teče samo.“</p>
			<p class="MLP_text ParaOverride-1">„Dneska nemáte školu?“</p>
			<p class="MLP_text ParaOverride-1">„Připravovali jsme debilní průvod.“</p>
			<p class="MLP_text ParaOverride-1">„Proto seš tak voblečenej?“</p>
			<p class="MLP_text ParaOverride-1">„Jo, máma to na mě navlíkne&#160;– a&#160;já vypadám jak kašpar.“</p>
			<p class="MLP_text ParaOverride-1">„Kdo nebude slušně voblečenej, dostane dvojku z&#160;chování? Mě máma taky nutila nosit do průvodu červenej svetr a&#160;tesilky.“</p>
			<p class="MLP_text ParaOverride-1">„A&#160;nosil jste je?“</p>
			<p class="MLP_text ParaOverride-1">„Dodneška mě to štve.“</p>
			<p class="MLP_text ParaOverride-1">„Mám tu nábojnici.“</p>
			<p class="MLP_text ParaOverride-1">„Já našel vlaječky Toronta a&#160;Montrealu.“</p>
			<p class="MLP_text ParaOverride-1">„Jenže já fandím Vancouver Canucks, tam hraje Bubla a&#160;parádně střílí od modrý. Nemáte doma spíš nějaký modely?“</p>
			<p class="MLP_text ParaOverride-1">„Jaký modely?“</p>
			<p class="MLP_text ParaOverride-1">„Slepovací, třeba helikoptéry Szikorski.“</p>
			<p class="MLP_text ParaOverride-1">„Mám letadlovou loď.“</p>
			<p class="MLP_text ParaOverride-1">„Nepůjčil byste mi ji? Chtěl bych si ve vaně udělat velkou bitvu.“</p>
			<p class="MLP_text ParaOverride-1">„To by nebyla moc velká bitva, kdybys mi ji vrátil celou, že ne?“</p>
			<p class="MLP_text ParaOverride-1">Lojza se zamračil a&#160;zkusil to jinak. „Takový lodě maj spousty nálepek.“</p>
			<p class="MLP_text ParaOverride-1">„To maj.“</p>
			<p class="MLP_text ParaOverride-1">„Nezbyly vám nějaký?“</p>
			<p class="MLP_text ParaOverride-1">„Já je všechny polepil.“</p>
			<p class="MLP_text ParaOverride-1">„A&#160;loď jste složil sám?“</p>
			<p class="MLP_text ParaOverride-1">„Táta mi pomohl.“</p>
			<p class="MLP_text ParaOverride-1">„Říkal jste, že ho zastřelili.“</p>
			<p class="MLP_text ParaOverride-1">„To bylo předtím.“</p>
			<p class="MLP_text ParaOverride-1">„Jak je velká?“</p>
			<p class="MLP_text ParaOverride-1">„Asi takhle.“ Michal rozpřáhl ruce.</p>
			<p class="MLP_text ParaOverride-1">„A&#160;co to je za loď?“</p>
			<p class="MLP_text ParaOverride-1">„Missouri.“</p>
			<p class="MLP_text ParaOverride-1">„Bitevní loď Missouri? Kecáte.“</p>
			<p class="MLP_text ParaOverride-1">„Nekecám.“</p>
			<p class="MLP_text ParaOverride-1">„Na palubě Missouri podepsali Japonci kapitulaci, tam skončila válka, ne u&#160;Milína, jak nám bulíkujou ve škole. Co to je za model?“</p>
			<p class="MLP_text ParaOverride-1">„Revell.“</p>
			<p class="MLP_text ParaOverride-1">„Aha. Falšovanej, z&#160;východního Německa, co?“</p>
			<p class="MLP_text ParaOverride-1">„Ze západního.“</p>
			<p class="MLP_text ParaOverride-1">„Pašovanej?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Jak ste se k&#160;němu dostal?“</p>
			<p class="MLP_text ParaOverride-1">„Táta mi ho dal.“</p>
			<p class="MLP_text ParaOverride-1">„Máte ještě něco vod Revellu?“</p>
			<p class="MLP_text ParaOverride-1">„Figurky americkejch výsadkářů.“</p>
			<p class="MLP_text ParaOverride-1">„Z&#160;druhý světový?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„To by musely bejt z&#160;operace Overlord.“</p>
			<p class="MLP_text ParaOverride-1">„Taky jsou.“</p>
			<p class="MLP_text ParaOverride-1">„Vy si tak vymejšlíte, že mi bude stačit stovka.“</p>
			<p class="MLP_text ParaOverride-1">„Stovka?“</p>
			<p class="MLP_text ParaOverride-1">„Za tu nábojnici.“</p>
			<p class="MLP_text ParaOverride-1">„Mám pro tebe ty vlaječky.“</p>
			<p class="MLP_text ParaOverride-1">„Ale ne Vancouver Canucks.“</p>
			<p class="MLP_text ParaOverride-1">„Neříkal jsi včera, že sháníš Toronto Maple Leafs?“</p>
			<p class="MLP_text ParaOverride-1">„To se pletete.“</p>
			<p class="MLP_text ParaOverride-1">„Nepletu a&#160;ty nejseš zrovna z&#160;lacinýho kraje.“</p>
			<p class="MLP_text ParaOverride-1">„Koupil bych vod jednoho kluka samolepky Vancouveru a&#160;plakát Bubly.“</p>
			<p class="MLP_text ParaOverride-1">Michal sáhl do kapsy pro jednu ze dvou stovek, které dostal od Podruha, a&#160;kluk vytáhl nábojnici.</p>
			<p class="MLP_text ParaOverride-1">„Dole je napsaný Geco. Nevíte, co to znamená?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Třeba budete mít kliku a&#160;někdo vám to řekne.“ Podal Michalovi nábojnici a&#160;stokorunu si složil do kapsy hodobožových kalhot.</p>
			<p class="MLP_text ParaOverride-1">„Radši si ji dej jinam, nebo ti ji máma vypere,“ varoval ho Michal, protože když už vyhodil takové peníze, chtěl mít aspoň poslední slovo.</p>
		</div>
</body>
</html>