<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kocovina_sumavskeho_leta-23</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kocovina_sumavskeho_leta-23" xml:lang="cs-CZ">
		<div class="Z-kladn--textový-r-meček">
			<p id="_idParaDest-21" class="MLP_uroven2_kapitola ParaOverride-1">Staří kamarádi</p>
			<p class="MLP_text_bez1radku ParaOverride-1">Michal doufal, že paní Vrabcová najde ve sbírce svého zesnulého manžela fotky s&#160;jeho tátou, ale dveře domu nad nemocnicí mu otevřel její syn, padesátiletý muž oblečený v&#160;lesnickém kabátě a&#160;opotřebovaných kanadách. Černé vlasy měl zastřižené nad límcem a&#160;opálenou tvář protkanou mapami fialových žilek.</p>
			<p class="MLP_text ParaOverride-1">„Přišel jsem odečíst vodoměr.“</p>
			<p class="MLP_text ParaOverride-1">„Ty jsi od Jivaku?“</p>
			<p class="MLP_text ParaOverride-1">„Jo. Posílá mě Ota.“</p>
			<p class="MLP_text ParaOverride-1">„Tak pojď.“</p>
			<p class="MLP_text ParaOverride-1">V&#160;předsíni stály košíky plné šišek a&#160;krabice s&#160;parožím a&#160;v&#160;obýváku Michal spatřil prosklenou stěnu a&#160;krásný výhled na krajinu daleko za nemocnicí. Na zdech visely obrazy Boubína, loveckých chat a&#160;vesnických škol. Na stolku ležela krabička cigaret a&#160;dalekohled.</p>
			<p class="MLP_text ParaOverride-1">„Včera jsem tu kopal, vaše maminka mi přinesla bublaninu a&#160;slíbila fotky s&#160;mým tátou. Je tady?“</p>
			<p class="MLP_text ParaOverride-1">„Ráno jsem ji odvez na chatu. Má mi přijet bagr, potřebuju vyházet pár starejch krámů a&#160;ona by se mi tu jen pletla a&#160;nosila to zpátky.“</p>
			<p class="MLP_text ParaOverride-1">„Hm. To je mi líto. Máte tu pěknej výhled.“</p>
			<p class="MLP_text ParaOverride-1">„To bych řekl. Víš, kde jsem dřív bydlel? Nahoře u&#160;trati, tam byla kosa jak na severním pólu a&#160;tma jak v&#160;pytli.“</p>
			<p class="MLP_text ParaOverride-1">„To znám.“</p>
			<p class="MLP_text ParaOverride-1">„To si jenom myslíš. Dřevomorka mi visela tak nízko nad postelí, že jsem cejtil, jak mi šmejdí po nohách. V&#160;půl čtvrtý ráno houkal nákladní vlak a&#160;celá stráň se třásla jak Vesuv. A&#160;Hojs, soused? Regulérní magor.“</p>
			<p class="MLP_text ParaOverride-1">„Já vím, někdy se opije a&#160;v&#160;půl jedenáctý v&#160;noci nastartuje motorovku a&#160;poráží smrky.“</p>
			<p class="MLP_text ParaOverride-1">„Ty ho znáš?“</p>
			<p class="MLP_text ParaOverride-1">„Taky bydlím u&#160;lesa pod tratí.“</p>
			<p class="MLP_text ParaOverride-1">„Kde?“</p>
			<p class="MLP_text ParaOverride-1">„Přímo pod zastávkou.“</p>
			<p class="MLP_text ParaOverride-1">„Počkej, ty jsi Rudův kluk?“</p>
			<p class="MLP_text ParaOverride-1">„Jo.“ Michal polkl a&#160;nejspíš se i&#160;začervenal. Nikdy nevěděl, jak se v&#160;takové chvíli tvářit.</p>
			<p class="MLP_text ParaOverride-1">„Máma je pořád v&#160;tiskárnách?“</p>
			<p class="MLP_text ParaOverride-1">„Je.“</p>
			<p class="MLP_text ParaOverride-1">„A&#160;co že jsi u&#160;Oty? Nešel jsi na školu?“</p>
			<p class="MLP_text ParaOverride-1">„Šel, ale…“ Michal čekal, že ho po gymplu čeká vojna, s&#160;tátou, kterého zastřelili sovětští vojáci, by ho na vysokou nevzali, ale na peďáku v&#160;Plzni ohlásili kvóty pro učitele z&#160;příhraničních okresů a&#160;z&#160;prachatického se žádný muž&#160;– budoucí učitel&#160;– na obor čeština-výtvarka nehlásil.</p>
			<p class="MLP_text ParaOverride-1">Dotáhl to do třeťáku, kde jeho profesor marxismu-leninismu, který zabral u&#160;Modravy chalupu odsunutým Němcům, zjistil, jak to s&#160;Michalovým tátou bylo. Nabonzoval to ostatním učitelům a&#160;ti ho začali dusit ze strachu, aby se nepřišlo na to, kdo se na jejich bezúhonnou fakultu s&#160;takovým kádrovým profilem dostal.</p>
			<p class="MLP_text ParaOverride-1">„Vy jste znal tátu?“</p>
			<p class="MLP_text ParaOverride-1">„To víš, že jo, s&#160;Rudou jsem chodil do školy. A&#160;co jsme toho potom spolu vypili…“</p>
			<p class="MLP_text ParaOverride-1">„Vaše maminka mi slíbila jeho fotky.“</p>
			<p class="MLP_text ParaOverride-1">„Máma je hodná, ta by se rozdala.“ Otevřel skřínku pod knihovnou. „Pár fotek s&#160;tátou tu určitě někde je. Jo, tady.“ Jenže k&#160;Michalovu zklamání vytáhl jen obrovský slepenec plesnivých papírů, který kdysi býval hromadou fotek. „Hlavně že jsem mámě říkal, aby tam nic nedávala. No strkal bys kompoty do knihovny?“</p>
			<p class="MLP_text ParaOverride-1">„Asi ne.“</p>
			<p class="MLP_text ParaOverride-1">„To je hnus.“</p>
			<p class="MLP_text ParaOverride-1">„Já jednu fotku mám.“ Michal vytáhl tu, kterou sebral u&#160;Sejkory, a&#160;Vrabec se k&#160;jeho překvapení rozesmál. „To jsem já.“</p>
			<p class="MLP_text ParaOverride-1">„Kde?“</p>
			<p class="MLP_text ParaOverride-1">„Tys mě nepoznal, co? To jsem eště neměl ani dvě deka tohohle pivního panděra.“ Ukázal na postavu úplně vlevo.</p>
			<p class="MLP_text ParaOverride-1">„Kdo je tohle?“ zeptal se Michal, protože muže, který stál vedle táty na druhé straně, neznal.</p>
			<p class="MLP_text ParaOverride-1">„Architekt Hellner. Utekl v&#160;srpnu 1968.“</p>
			<p class="MLP_text ParaOverride-1">„Má tu nějaký příbuzný?“</p>
			<p class="MLP_text ParaOverride-1">„Jeho máma žije v&#160;Hrabicích.“</p>
			<p class="MLP_text ParaOverride-1">„Odkud je ta fotka?“</p>
			<p class="MLP_text ParaOverride-1">„Ze Včelný, tam byla hospoda jak ze žurnálu. Dal sis jedno dvě a&#160;večer tě museli naložit i&#160;s&#160;motorkou na valník a&#160;vodtáhnout traktorem.“</p>
			<p class="MLP_text ParaOverride-1">„Kdy je to focený?“</p>
			<p class="MLP_text ParaOverride-1">„V&#160;létě 1968, byli jsme jen na dvou vejletech&#160;– na Kubovce a&#160;na Včelný. Pak už jsme nejezdili.“</p>
			<p class="MLP_text ParaOverride-1">„Proč ne?“</p>
			<p class="MLP_text ParaOverride-1">„Do srpna jsme táhli za jeden provaz, ale pak to všechno šlo do kelu. Když se stalo to s&#160;tvým tátou, dva roky jsem na motorku nesedl. A&#160;když projíždím tou zatáčkou dneska, pořád mi běhá mráz po zádech.“</p>
			<p class="MLP_text ParaOverride-1">Michal otočil fotku.</p>
			<p class="MLP_text ParaOverride-1">„Co to byl <span class="CharOverride-2">Lomcovák</span>?“</p>
			<p class="MLP_text ParaOverride-1">„To už si nepamatuju.“</p>
			<p class="MLP_text ParaOverride-1">„Nebylo to nějaký pití? Třeba šumavský?“</p>
			<p class="MLP_text ParaOverride-1">„Nevím. Jak tě napadlo zrovna šumavský?“</p>
			<p class="MLP_text ParaOverride-1">„Na fotce máte kelímky, ne půllitry.“</p>
			<p class="MLP_text ParaOverride-1">„Se šumavským to souviset mohlo, pořád se probíralo, kdo by tak dokázal sehnal ten slavnej tajnej recept. Víš, že nikdo neví, jakých dvacet dva bylin tam je?“</p>
			<p class="MLP_text ParaOverride-1">„Vím. Nepoznáte, kdo to psal?“</p>
			<p class="MLP_text ParaOverride-1">„To už ne. A&#160;rád bych ti kvůli tátovi pomohl, ale když se na to podívám ze všech stran,“ zdvihl zničené fotky, „přijde mi, že nemá smysl se v&#160;tom šťourat. Je to pryč.“</p>
			<p class="MLP_text ParaOverride-1">„Nemůže mít vaše mamka ještě nějaký fotky?“</p>
			<p class="MLP_text ParaOverride-1">„Máma možná vypadá, že všechno zvládá, ale je dost mimo. Tuhle jsem hledal ženě fén a&#160;našel ho na špalku v&#160;kůlně. Co tam s&#160;ním máma dělala, ví pánbůh…“</p>
			<p class="MLP_text ParaOverride-1">„Nevěděl jsem, že se táta kamarádil se Sejkorou.“</p>
			<p class="MLP_text ParaOverride-1">„Jo, bejvali kamarádi.“</p>
			<p class="MLP_text ParaOverride-1">„A&#160;co se stalo?“</p>
			<p class="MLP_text ParaOverride-1">„Přijeli Rusové a&#160;bylo po všem.“ Vrabec nad minulostí pokrčil rameny a&#160;slepenec fotek zůstal na stole uprostřed obýváku, kravinec zanechaný ve chvíli, kdy první sovětský tank překročil hranici.</p>
		</div>
</body>
</html>